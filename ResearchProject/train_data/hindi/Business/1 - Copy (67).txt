सर्राफा हड़ताल 32वें दिन जारी
नई दिल्ली ।हीरे, सोने तथा चांदी के रत्न जड़ित आभूषणों पर एक फीसदी उत्पाद शुल्क लगाने के विरोध में सर्राफा कारोबारियों की हड़ताल 32वें दिन भी जारी रही। हड़लाती सर्राफा कारोबारियों ने कहा कि सरकार अपनी जिद पर अड़ी हुई है, लेकिन व्यापारी भी झुकने वाले नहीं हैं। उन्होंने कहा कि हड़ताल से देश के सर्राफा कारोबार को काफी नुकसान झेलना पड़ रहा है। सर्राफा कारोबारियों में फूट की खबरों को गलत बताते हुये उन्होंने ने कहा कि खुदरा कारोबारियों में कोई फूट नहीं है। ब्रांड नाम के तहत कारोबार करने वाले बड़े-बड़े शोरूम जरूर खुले हैं। उन्होंने कहा कि ये बड़ी कंपनियां मशीनों से गहनों पर कारीगरी करती हैं और इसलिए उन्हें उत्पाद शुल्क से ज्यादा फर्क नहीं पड़ेगा। साथ ही उनकी ज्यादातर बिक्री नकदरहित होती है, इसलिए उनके लिए रिकॉर्ड रखना भी आसान होता है। उन्होंने कहा कि उत्पाद शुल्क लगाने से असली मार हाथों से कारीगरी करने वाले कारीगरों तथा इनके विक्रेताओं पर पड़ेगी। अधिकतर नकद बिक्री के कारण उनके लिए रिकॉर्ड रखना एक अतिरिक्त परेशानी होगी। चालू वित्त वर्ष के आम बजट में वित्त मंत्री अरुण जेटली ने इस प्रस्ताव को रखा था और उसके बाद 02 मार्च से सर्राफा कारोबारी हड़ताल पर हैं। पहले हड़ताल तीन दिन के लिए बुलाई गई थी, लेकिन बाद में इसे अनिश्चितकाल के लिए बढ़ा दिया गया। इस बीच 19 मार्च को कुछ सर्राफा संगनों ने हड़ताल वापस लेने की घोषणा की थी, लेकिन अधिकतर व्यापारी अभी भी हड़ताल पर हैं।