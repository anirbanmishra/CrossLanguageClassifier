आज बंद होने वाला इक्विटास होल्डिंग्स का आईपीओ पूरा सब्सक्राइब हो गया है और ग्रे मार्केट में भी हिट हो रहा है। ग्रे मार्केट में इक्विटास के आईपीओ के 1 एप्लिकेशन का भाव 2100 रुपये चल रहा है। ग्रे मार्केट में इक्विटास के आईपीओ को प्रति शेयर 20 रुपये का प्रीमियम मिल रहा है।

इक्विटास होल्डिंग्स के आईपीओ का प्राइस बैंड 109-110 रुपये का है। माना जा रहा है कि इस आईपीओ के सभी कैटेगरी में भारी सब्सक्रिप्शन की उम्मीद है। क्यूआईबी में भी अच्छे रिस्पॉन्स की उम्मीद की जा रही है।

इक्विटास होल्डिंग्स ने एंकर इन्वेस्टर्स से 653 करोड़ रुपए जुटाए हैं। 109 रुपये से 110 रुपये के प्राइसबैंड पर कंपनी इस इश्यू से 2177 करोड़ रुपये जुटाएगी। इस आईपीओ में कंपनी 6.5 करोड़ नए शेयर जारी करेगी जबकि 13.25 करोड़ शेयर ऑफर फॉर सेल के तहत इश्यू किए जाने हैं, यानी इस इश्यू का दो तिहाई हिस्सा पुराने निवेशकों की जेब में जाएगा।

इक्विटास होल्डिंग्स फाइनेंशियल सर्विसेज कारोबार में है। कंपनी आंत्रप्रेन्योर और एमएसई सेगमेंट के लिए फाइनेंसिंग करती है। कंपनी की माइक्रोफाइनेंस, व्हीकल फाइनेंस, होम लोन बिजनेस से संबंधित 3 सब्सिडियरी हैं। इक्विटास होल्डिंग्स फाइनेंशियल माइक्रोफाइनेंस में औसत 2000 से 35000 रुपये का कर्ज देती है।