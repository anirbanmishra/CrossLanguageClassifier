बाजार के लिए अगला बड़ा ट्रिगर 5 अप्रैल को आने वाले क्रेडिट पॉलिसी है। क्या आरबीआई इस बार रेट कट करेगा और करेगा तो कितना करेगा। इस पर यूको बैंक के सीईओ और एमडी, आर के टक्कर का कहना है कि आरबीआई गवर्नर की ओर से दरों में 0.25 फीसदी तक की कटौती करने की उम्मीद है। भले ही अभी महंगाई दर नियंत्रण में है, लेकिन आरबीआई गवर्नर का फोकस मॉनसून की चाल पर है।

आर के टक्कर ने ये भी कहा कि लिक्विडिटी को लेकर चिंता देखने को मिल रही है। उम्मीद है कि कल की पॉलिसी में बैंकों की लिक्विडिटी को लेकर कोई समाधान निकालने की कोशिश हो सकती है। बैंकों ने आरबीआई से सीआरआर में भी कटौती की मांग की है, ऐसे में अगर सीआरआर में कटौती होती है तो कुछ हद तक लिक्विडिटी की दिक्कत कम हो सकती है।

आर के टक्कर का मानना है कि रेपो रेट में कटौती से ब्याज दरों पर ज्यादा असर नहीं होगा। बैंकों ने एमसीएलआर के नए नियमों के तहत ब्याज दरों में अभी हाल ही में कटौती की है। एमसीएलआर के नए नियमों से आगे ब्याज दरों में कटौती की गुंजाइश बनी हुई है। वहीं सीआरआर में कटौती से ब्याज दरों को लेकर कोई असर नहीं पड़ने वाला है। लेकिन सीआरआर में कटौती से बैंकों को ब्याज दरों में कटौती को लेकर फैसला लेने में थोड़ी आसानी जरूर हो सकती है।