सर्राफा की समस्या का करना चाहिए समाधान: गहलोत
जयपुर ।पूर्व मुख्यमंत्री अशोक गहलोत ने सर्राफा व्यापारियों की पिछले कई दिनों से चल रही हड़ताल पर चिन्ता जताते हुए कहा है कि सरकार को सर्राफा कारोबारियों से बातचीत कर समस्या का समाधान निकालना चाहिए। गहलोत ने यहां एक बयान में कहा कि उत्पाद शुल्क लगाने के विरोध में देशभर में चल रही सर्राफा कारोबारियों की हड़ताल को समाप्त कराने के लिए केवल आश्वासन देने के अलावा केन्द्र सरकार द्वारा कोई कदम नहीं उठाया गया है। इसके कारण प्रतिदिन करोड़ों रुपयों का नुकसान हो रहा है। इसके साथ ही आभूषण खरीदने वाले भी परेशान हो रहे हैं। उन्होंने कहा कि हड़ताल के कारण सर्राफा कारोबार से जुड़े व्यापारी क्रेता और विक्रेता के साथ देश के करोड़ों छोटे कारीगरों की रोजी-रोटी संकट में पड़ गई है। गहलोत ने कहा कि कन्फैडरेशन आॅफ आॅल इंडिया ट्रेडर्स ने उत्पाद शुल्क लगाने के प्रस्ताव को खुदरा आभूषण बाजार में प्रत्यक्ष विदेशी निवेश लाने की सरकार की तैयारी करार दिया है जबकि आॅल इंडिया बुलियन (ज्वैलर्स) स्वर्णकार फैडरेशन ने तो सरकार पर 39 लाख करोड़ के इस कारोबार को नष्ट करने का गंभीर आरोप भी लगाया है।