कंटेनर कॉरपोरेशन ट्रांसपोर्टेशन, क्लीयरेंस और कार्गो हैंडलिंग का काम करने वाली कंपनी है। पिछले महीने ओएफओस के जरिए कंपनी ने 5 फीसदी शेयर बेचे हैं। इस ओएफएस के बाद कंपनी में सरकार की हिस्सेदारी 61.79 फीसदी से गिरकर 56.79 फीसदी हो गई है। पिछले 1 साल में कंपनी का शेयर करीब 23 फीसदी लुढ़का है। पिछली 3 तिमाही में कंपनी की आय 5,574 करोड़ से गिरकर 4,327 करोड़ रुपये और मुनाफा 1,047 करोड़ रुपये से गिरकर 646 करोड़ रुपये हो गया है।

कंटेनर कॉरपोरेशन की डायरेक्टर फाइनेंस डॉ. पी अल्ली रानी ने सीएनबीसी आवाज के साथ बात करते हुए कहा कि देश के एक्सपोर्ट कारोबार में गिरावट कंपनी के लिए चिंता का विषय हैं। कंपनी खुद तो एक्सपोर्ट नहीं करती लेकिन एक्सपोर्ट करने वालों को अपनी सेवाएं देती है। उन्होंने आगे कहा कि केंद्र सरकार अपनी नीतियों में एक्सपोर्ट को तरजीह दे रही है। उम्मीद है कि आगे देश के एक्पोर्ट कारोबार में ग्रोथ देखने को मिलेगी जिससे कंपनी को फायदा होगा। आगे कंपनी को डेडीकेटेड फ्रेट कॉरीडोर से फायदा होगा।

उन्होंने आगे कहा कि कंपनी का फोकस एक्सपोर्ट वॉल्यूम बढ़ाने पर है। कंपनी का फोकस मार्जिन पर नहीं है। कंपनी ने वित्त वर्ष 2016 में करीब 500 वैगेन लिए हैं।