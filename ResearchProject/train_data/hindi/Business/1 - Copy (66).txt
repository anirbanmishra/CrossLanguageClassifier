भारत दुनिया का छठा बड़ा विनिर्माण देश
नई दिल्ली ।घरेलू स्तर पर मांग बनने रहने से विनिर्माण गतिविधियों में सुधार होने से भारत दुनिया का छठा सबसे बड़ा विनिर्माण देश बन गया है। संयुक्त राष्ट्र औद्योगिक विकास संगठन द्वारा प्रकाशित अंतरराष्ट्रीय औद्योगिक सांख्यिकी पुस्तिका 2016 के आंकड़ों के अनुसार चीन, अमेरिका, जापान, जर्मनी और दक्षिण कोरिया के बाद विनिर्माण वाले देशों में भारत शामिल हो गया है। भारत पहले नौवें पायदान पर था और अब यह छठे स्थान पर आ गया है। इस लिहाज से उसकी रैंकिंग तीन पायदान सुधरी है। पुस्तिका में कहा गया है कि विनिर्माण के बल पर वर्ष 2015 में भारत का विनिर्माण मूल्य संवर्धन वर्ष 2014 की तुलना में 7.6 प्रतिशत बढ़ा है। औद्योगिक उत्पादन के आंकडों के अनुसार वर्ष 2015 की अंतिम तिमाही में देश के विनिर्माण में वर्ष 2014 की समान अवधि की तुलना में एक फीसदी की बढ़ोतरी हुई है। इसमें कहा गया है कि वर्ष 2015 में वैश्विक विनिर्माण दर गिरकर 2.8 फीसदी पर आ गई क्योंकि अधिकांश बड़े देशों में विनिर्माण गतिविधियां सुस्त रही है।