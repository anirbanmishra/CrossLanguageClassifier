मार्केट एक्सपर्ट उदयन मुखर्जी का कहना है कि बाजार में और ऊपर जाने की क्षमता है लेकिन इसके लिए ग्लोबल संकेत अच्छे रहने चाहिए और एफआईआई की खरीदारी जारी रहनी चाहिए। निफ्टी 7600 के नजदीक आ गया है और अब यहां से बाजार के बहुत ज्यादा ऊपर जाने की संभावना नहीं है। 7650 का स्तर पार करने के बाद बाजार 7800 तक भी जा सकता है लेकिन उसके लिए काफी अच्छे ग्लोबल संकेत चाहिए।

बाजार में पीएसयू बैंक, इंफ्रा, मेटल सेक्टर में जो इतनी तेजी आ चुकी है तो इन शेयरों में इस समय मुनाफावसूली कर सकते हैं। इन सेक्टर्स के लिए अभी सारे कारक बेहतर नहीं हुए हैं और इनके सुधरने में वक्त लगेगा। लिहाजा गिरावट का खतरा बना रहेगा तो इस समय तेजी का फायदा ले लें।

बाजार ऊपर में कहां तक जाएगा ये अभी कहा नहीं जा सकता और देश के फंडामेंटल पहले से हैं। बैंकों, इकोनॉमी, क्रेडिट रेटिंग एजेसियों के आंकड़ों में कोई बदलाव नहीं आया है तो ये रैली केवल तकनीकी रैली है और इसके बहुत ज्यादा टिकने पर संदेह है। लिहाजा बाजार में अभी सतर्कता से निवेश करना चाहिए।

आरबीआई के दरों में कटौती करने की आशा से बाजार में रेट सेंसेटिव शेयरों में तेजी आई है लेकिन इतनी उम्मीदों के बावजूद ये देखना चाहिए कि अगर 0.5 फीसदी से कम की कटौती हुई तो बाजार को बहुत ज्यादा फायदा नहीं होगा। रेट कट तो जरूर होगा लेकिन बाजार इसके परिणाम से पहले ही चढ़ चुका है। बाजार को ऊपर जाने के लिए आरबीआई से दरों में 0.5 फीसदी की कटौती जरूरी है। अगर 0.25 फीसदी की ही कटौती हुई तो बाजार में गिरावट भी आ सकती है।

हालांकि कंपनियां केवल कर्ज की दरें कम होने से नए प्रोजेक्ट के लिए तैयार नहीं होंगी। कंपनियों को अपनी अर्निंग की संभावना अभी भी नहीं दिख रही है जिसकी वजह से कंपनियां बाजार में नए निवेश के लिए तैयार नहीं हैं। जहां तक बैंकों का सवाल है तो स्थिति बेहद खराब है और आने वाले 1-2 साल में केवल वो ही बैंक टिक पाएंगे जो अपने एनपीए को रिकवर कर पाएंगे।