गोदरेज ग्रुप की जियोमेट्रिक को एचसीएल टेक ने खरीद लिया है। ये सौदा करीब 20 करोड़ डॉलर में हुआ है, हालांकि इसके लिए कंपनी कोई कैश नहीं देगी, यानी ये डील शेयर स्वैप के जरिए हो रही है। शेयर स्वैप के तहत जियोमेट्रिक के 43 शेयर के बदले एचसीएल टेक के 10 शेयर मिलेंगे। साइज के लिहाज से जियोमेट्रिक की डील छोटी है।

एचसीएल टेक इस डील के तहत गोदरेज और पार्पिया परिवार से जियोमेट्रिक का 37 फीसदी हिस्सा खरीदेगी। माना जा रहा है कि इस डील से एचसीएल टेक का इंजीनियरिंग सर्विसेज कारोबार मजबूत होगा। गौरतलब है कि जियोमेट्रिक की आय 18.06 करोड़ डॉलर है, जो एचसीएल टेक के 592.2 करोड़ रुपये की आय सिर्फ 3 फीसदी हिस्सा है।

इस डील पर बात करते हुए जियोमेट्रिक के एमडी और सीईओ मनु पार्पिया ने कहा कि इस डील में 3डीपीएलएम में जियोमेट्रिक का 58 फीसदी हिस्सा शामिल नहीं है। 3डीपीएलएम सॉफ्टवेयर जियोमेट्रिक और दसॉ सिस्टम्स की जेवी है। मनु पार्पिया ने बताया कि इस डील के दिसंबर तक पूरी होने की उम्मीद है। मनु पार्पिया ने कहा कि ये डील जियोमेट्रिक और एचसीएल टेक दोनों को लिए अच्छी रहेगी।