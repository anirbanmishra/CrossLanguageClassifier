निर्यात, निवेश और मानसून चुनौती
सिडनी ।वित्त मंत्री अरुण जेटली ने कहा कि देश के सामने इस समय तीन चुनौतियां हैं - निर्यात बढ़ाना, निजी निवेश बढ़ाना और मानसून। चार दिन की आस्ट्रेलिया यात्रा पर आए जेटली ने यहां आस्ट्रेलिया की विदेश मंत्री जूली बिशप के साथ मुलाकात के दौरान अपने शुरुआती संबोधन में यह बात कही। उन्होंने कहा भारत में आर्थिक सुधार अब कमोबेश स्वीकार्य है; विशेषकर कराधान तथा प्रत्यक्ष विदेशी निवेश के क्षेत्र में। भारत के सामने फिलहाल तीन प्रमुख चुनौतियां हैं - वैश्विक व्यापार के घटते आकार के बीच निर्यात बढ़ाना, निजी निवेश को बढ़ावा देना तथा दो साल लगातार औसत से कम बारिश के बाद इस साल बेहतर मानसून की उम्मीद। वित्त मंत्री ने कहा कि प्रत्यक्ष विदेशी निवेश (एफडीआई) के लिए अन्य क्षेत्रों के साथ रेलवे, रक्षा तथा विनिर्माण का दरवाजा खोल दिये जाने के बाद भारत में विदेशी निवेश के काफी अवसर हैं। उन्होंने मौजूदा सरकार के 22 महीने के कार्यकाल के दौरान उाये गये कई नवाचारी तथा सुधारात्मक कदमों के बारे में चर्चा की और आस्ट्रेलियाई कारोबारियों से मेक इन इंडिया में निवेश करने का आह्वान किया। सुश्री बिशप ने कहा कि आस्ट्रेलिया नवाचार, अनुसंधान एवं विकास तथा डिजाइनिंग, रोजगारपरक प्रशिक्षण तथा कौशल विकास जैसे सेवा क्षेत्रों में भारत की मदद कर सकता है। इस पर जेटली ने उन्हें बताया कि नवाचार तथा नवोदित उद्यमियों को प्रोत्साहन देने के लिए भारत में कई स्टार्टअप शुरू किये जा रहे हैं।
 