2016-17 में छह फीसदी रहेगी कृषि क्षेत्र की विकास दर
नई दिल्ली ।नीति आयोग के सदस्य रमेश चंद ने कहा कि अगर मानसून सामान्य रहा तो वित्त वर्ष 2016-17 में देश में कृषि क्षेत्र की विकास दर रिकॉर्ड छह प्रतिशत पर पहुंच सकती है। वाणिज्य एवं उद्योग संगठन एसोचैम के यहां आयोजित एक कार्यक्रम में प्रो. चंद ने कहा, कृषि क्षेत्र के लिए पिछले दो साल अच्छे नहीं रहे। इससे खाद्यान्न उत्पादन प्रभावित हुआ। अगर मानसून सामान्य रहा तो अगले वित्त वर्ष में कृषि क्षेत्र की विकास दर के छह प्रतिशत के रिकॉर्ड स्तर पर पहुंचने की उम्मीद की जा सकती है। प्रो. चंद ने कहा कि संयुक्त राष्ट्र एवं एफएओ खाद्य सुरक्षा नियमों को संकुचित करते रहे हैं। दोनों संगठनों ने खाद्य सुरक्षा के तहत शहरी क्षेत्रों के लिए ऊर्जा की जरूरत 2400 किलो कैलोरी से घटाकर 2100 किलो कैलोरी और ग्रामीण इलाके लिए 1800 किलो कैलोरी कर दिया है। साथ ही दोनों ने भोजन में प्रोटीन, खनिज एवं सूक्ष्म पोषक तत्त्वों जैसे अन्य कारकों के स्तर को शामिल नहीं किया है। वित्त वर्ष 2014-15 में यह 0.25 प्रतिशत ऋणात्मक, जबकि 2015-16 में 1.2 प्रतिशत रहने का अनुमान है। उन्होंने कहा कि बिल एंड मिलिंडा गेट्स फाउंडेशन के साथ मिलकर नीति आयोग बिहार के करीब पांच गांवों में यह जानने के लिए पायलट परियोजना शुरू करेगा कि बाह्य वातावरण अनुकूल रहने की स्थिति में दलहन की उत्पादकता बढ़ती है या नहीं। चंद ने कहा कि नीति आयोग एक बहुआयामी खाद्य सुरक्षा सूचकांक तैयार कर रहा है जिसके आधार पर यह प्रमाणित होता है कि देश में खाद्य सुरक्षा के स्तर के आंकलन के लिए संयुक्त राष्ट्र के खाद्य एवं कृषि संगठन (एफएओ) द्वारा इस्तेमाल की गई पद्धति गलत है। उन्होंने कहा, हम एफएओ के खाद्य सुरक्षा की परिभाषा के अनुरूप बहुआयामी खाद्य सुरक्षा संकेतकों के निर्धारण के लिए काम शुरू कर चुके हैं। उनकी परिभाषा सटीक और आदर्श है। इसमें सभी लोगों को प्रत्येक समय पर्याप्त एवं पोषक खाद्य की उपलब्धता पर चर्चा की गई है।उन्होंने कहा कि भारत के पास भूख के स्तर का आंकलन करने के लिए अपनी पद्धति होनी चाहिए। खाद्य सुरक्षा से जुड़े नियमों का इस्तेमाल मानव विकास के लिए किया जाना चाहिए।