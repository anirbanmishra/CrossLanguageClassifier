व्यापार बोर्ड की बैठक में निर्यात बढ़ाने पर होगी चर्चा
नई दिल्ली ।केंद्रीय वाणिज्य एवं उद्योग मंत्री निर्मला सीतारमण की अध्यक्षता में नवगठित व्यापार बोर्ड की पहली बैठक में भारतीय निर्यात बढाने के उपायों के अलावा रेल एवं सडक संपर्क, शुल्क तथा कर ढांचे और बाजार आधारित योजनाओं पर विशेष रूप से चर्चा की जाएगी।मंत्रालय में उच्च पदस्थ सूत्रों ने आज यहां बताया कि छह अप्रैल को होने वाली बैठक में विशेष निर्यात क्षेत्रों को सडक और रेलमार्ग द्वारा बंदरगाहों और हवाई अड्डों से जोडने पर विचार-विमर्श होगा और संबंधित आधारभूत ढांचा मजबूत करने पर बल दिया जाएगा। इसके अलावा अंतरराष्ट्रीय बाजार में उथल-पुथल की स्थिति को देखते हुए भारतीय निर्यात को मिल रही रियायतों में कटौती का मुद्दा भी बैठक में उठेगा। बैठक में एक संभावित प्रतिभागी ने बताया कि बैठक में शुल्क एवं कर का मामला भी उठाया जाएगा। सरकार ने घरेलू बाजार की स्थितियों को देखते हुए कई वस्तुओं के करों में बढोतरी की है जिससे अंतरराष्ट्रीय बाजार में भारतीय वस्तुएं अपेक्षाकृत महंगी हो गई है। व्यापार बोर्ड का पुनर्गठन 23 मार्च को किया गया है और इसमें संबंधित मंत्रालयों और राज्य सरकारों और व्यापार संगठनों के प्रतिनिधि शामिल होते हैं। व्यापार बोर्ड में आधारभूत ढांचे से जुडे मंत्रालयों जहाजरानी, नागरिक उड्डयन, भूतल परिवहन के सचिवों को भी शामिल किया जाता है। इसके अलावा भारतीय राष्ट्रीय राजमार्ग प्राधिकरण, रेलवे बोर्ड और भारतीय कंटेनर निगम के अध्यक्षों को भी सदस्य बनाया गया है। इंजीनियरिंग उत्पादों के निर्यातक इस्पात की वस्तुओं के न्यूनतम निर्यात मूल्य का मामला उठाएंगे। इससे घरेलू बाजार में कच्चे माल का मूल्य बढ रहा है और इसका असर इंजीनियरिंग उत्पादों के निर्यात पर पड रहा है।