एप्पल के सेकेंड हैंड आईफोन भारत में बेचने की योजना मुश्किल में पड़ती दिख रही है। एप्पल के इस प्रस्ताव पर अब इनकम टैक्स डिपार्टमेंट ने भी आपत्ति जताई है। गौरतलब है कि पर्यावरण मंत्रालय भी एप्पल के सेकेंड हैंड आईफोन भारत में बेचने की योजना के खिलाफ है। साथ ही घरेलू कंपनियां भी इसका विरोध कर रही हैं और उनका कहना है कि भारत में ई-कचरा नहीं आना चाहिए और भारत को ई-वेस्ट का डंपिंग ग्राऊंड नहीं बनने दे सकते। बाहर से क्या आ रहा है उसकी क्वालिटी देखनी जरूरी है।

दरअसल एप्पल ने सरकार से भारत में यूज्ड आईफोन बेचने और आईफोन रिफर्बिशिंग प्लांट खोलने की इजाजत मांगी थी। पर्यावरण मंत्रालय की सबसे बड़ी चिंता ये है कि कहीं एप्पल के इस प्रस्ताव से भारत सेकेंड हैंड आईफोन का डंपिंग ग्राउंड ना बन जाए। सरकार ने एप्पल से अपने प्रोजेक्ट के बारे में विस्तार से बताने को कहा है, जैसे कितना बड़ा प्लांट होगा, कितने आईफोन का इंपोर्ट होगा और इसका वेस्ट मैनेजमेंट प्लान क्या है। एप्पल के इस प्लान को भारत की मोबाइल कंपनियां भी एक खतरे के रूप में देख रही हैं। वे मानती हैं कि इससे घरेलू इंडस्ट्री तो प्रभावित होगी ही साथ ही ये मेक इन इंडिया के भी खिलाफ होगा। गौरतलब है कि पिछले साल एप्पल की सेकेंड हैंड आईपैड बेचने की योजना को भी पर्यावरण मंत्रालय नामंजूर कर चुका है।
