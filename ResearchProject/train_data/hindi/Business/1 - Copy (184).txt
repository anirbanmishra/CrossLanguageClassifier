सही फाइनेंशियल प्लानिंग आपके हैल्थ चेक अप जैसी है। एक गलती, और आप लक्ष्य को पाने से चूक गए। योर मनी के जरिए हम आपको ना सिर्फ सही निवेश रणनीति बल्कि निवेश से जुड़ी सभी बारीकियां भी समझाते हैं। यहां आज आपके निवेश से जुड़े सवालों के जवाब दे रहे हैं रूंगटा सिक्योरिटीज के हर्षवर्धन रूंगटा। लेकिन आज सबसे पहले बात करते हैं टैक्स फ्री बॉन्ड की।

अभी तक बहुत से टैक्स फ्री बॉन्ड जारी हो चुके हैं। शेयर की तरह ही बॉन्ड भी खरीदे जा सकते हैं। आपको बता दें कि सभी बॉन्ड एक्सचेंजों पर लिस्ट होते हैं। सेकेंडरी मार्केट से भी बॉन्ड खरीद सकते हैं। जानकारों का कहना है कि वाईटीएम और मैच्योरिटी को देखकर आप बॉन्ड खरीदनें का निर्णय लें। बता दें कि ब्याज दरें घटने पर बॉन्ड की कीमत बढ़ती है।

हर्षवर्धन रूंगटा ने बताया कि टैक्स फ्री बॉन्ड से मिलने वाले ब्याज पर कोई टैक्स नहीं लगता। टैक्स फ्री बॉन्ड उच्च आय वर्ग में आने वालों के लिए काफी अच्छे और सुरक्षित निवेश विकल्प हैं।

सवाल: मेरे पिता इस साल अगस्त में रिटायर होने वाले हैं, उनकी टैक्सेबल इनकम 4.5 लाख है, सुना है कि एनपीएस में जमा 2 लाख से कम हो तो एन्युटी लेने की जरूरत नहीम होती और पूरी जमा राशि 60 साल के बाद निकाल सकते हैं, क्या मेरे पिता िस साल एनपीएस में 50 हजार रुपये के छूट और क्लेम कर सकते हैं?

हर्षवर्धन रूंगटा: 60 साल की उम्र में अगर एनपीएस में 2 लाख रुपये से कम जमा है तो पूरी राशि निकाली जा सकती है। एनपीएस से 60 साल में पैसा निकालना जरूरी नहीं है। पैसे निकालने की सीमा 70 साल की उम्र तक हो सकती है। हां, 60 साल की उम्र के बाद नया निवेश नहीं हो सकता। 60 साल की उम्र के बाद आंशिक पैसा निकाल भी नहीं सकते। आपके पिता को टैक्स की छूट मिल सकती है।