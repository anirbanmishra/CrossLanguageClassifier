ब्रितानी संयंत्र बेच सकती है टाटा स्टील
मुंबई ।इस्पात उत्पादक प्रमुख घरेलू कंपनी टाटा स्टील लगातार घाटे में चल रही अपनी ब्रितानी इकाई टाटा स्टील यूके को बेचने पर विचार कर रही है। टाटा स्टील के निदेशकमंडल ने टैलबट स्थित स्ट्रिप स्टील संयंत्र में आमूलचूल परिवर्तन की उस योजना को खारिज कर दिया है जिसे मजदूर संगन तथा एक स्वतंत्र सलाह कंपनी ने मिलकर तैयार किया था। कंपनी ने जारी बयान में बताया निदेशक मंडल इस बात पर एकमत था कि यह योजना वित्तीय रूप से काफी अव्यावहारिक है। इसमें अगले दो साल में काफी पूंजी की जरूरत है तथा दीर्घकालीन पूंजी निवेश की सलाह दी गई है। योजना बनाते समय कई ऐसी परिस्थितियों की कल्पना की गई है जो जोखिम भरे हैं और इसकी सफलता काफी अनिश्चित है। कंपनी ने कहा कि उसने यूरोपीय इकाई को कंपनी को पूरी तरह या आंशिक रूप से बेचने समेत अन्य विकल्पों पर विचार करने की सलाह दी है। बयान के अनुसार टाटा स्टील के निदेशक मंडल ने यूरोपीय इकाई के निदेशक मंडल को टाटा स्टील यूके की आंशिक या पूरी हिस्सेदारी बेचने समेत पोर्टफोलियो पुनर्गठन के सभी विकल्पों पर विचार करने के लिए कहा है। पिछले पांच साल में उसकी ब्रितानी इकाई की परिसंपत्ति का मूल्यांकन दो अरब पाउंड से ज्यादा गिर चुका है। वर्ष 2008 की आर्थिक मंदी के बाद से इस्पात की वैश्विक मांग सुस्त रही है। विशेषकर पिछले कुछ समय में ब्रिटेन और यूरोप में इसमें तेजी से कमी आई है। इसके अलावा यूरोप में दूसरे देशों से आयात में भारी बढ़ोतरी हुई है जबकि विनिर्माण लागत बढ़ा है।