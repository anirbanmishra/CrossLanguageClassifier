ई-कॉमर्स में शत-प्रतिशत एफडीआई की अनुमति
नई दिल्ली ।सरकार ने ई-कॉमर्स प्लेटफॉर्म मुहैया कराने वाली कंपनियों में शत-प्रतिशत प्रत्यक्ष विदेशी निवेश (एफडीआई) की अनुमति दे दी है। निवेश नीति एवं संवर्द्धन विभाग (डीआईपीपी) ने जारी दिशा-निर्देश में बताया कि थोक ई-कॉमर्स तथा मार्केट प्लेस मॉडल वाले खुदरा ई-कॉमर्स कारोबार में आॅटोमेटिक रूट के जरिए 100 प्रतिशत एफडीआई की अनुमति होगी। मार्केट प्लेस मॉडल आधारित ई-कॉमर्स का तात्पर्य ऐसे कारोबार से है जहां ई-कॉमर्स कंपनी अपनी इंवेंटरी नहीं रखती और सिर्फ क्रेता और विक्रेता को आपस में संपर्क साधने का मंच मुहैया कराती है। नए दिशा-निर्देश तत्काल प्रभाव से लागू हो गये हैं। भारत में अपने स्टोर खोलकर कारोबार करने वाली एकल ब्रांड कंपनियों को भी खुदरा एफडीआई की अनुमति दी गई है। साथ ही खुदरा ई-कॉमर्स के जरिये एकल ब्रांड उत्पाद बेचने वाले ‘भारतीय विनिर्माता’ कंपनियों में भी सौ फीसदी एफडीआई की अनुमति दी गई है।दिशा-निर्देश में कहा गया है कि ई-कॉमर्स कंपनी वेयर हाउसिंग, लॉजिस्टिक, आॅर्डर पूरा करने, कॉल सेंटर, भुगतान एकत्र करने तथा इस तरह की अन्य सेवाएं तो दे सकती हैं, लेकिन इंवेंटरी पर उनका मालिकाना हक नहीं होगा। यह हक विक्रेता कंपनी का होगा। यदि इंवेंटरी पर ई-कॉमर्स कंपनी का मालिकाना हक हुआ तो ऐसे में इसे इंवेंटरी मॉडल कारोबार माना जाएगा और कंपनी में एफडीआई की अनुमति नहीं होगी। ‘भारतीय विनिर्माता’ की परिभाषा देते हुये डीआईपीपी ने कहा है कि मूल्य के आधार पर 70 प्रतिशत तक विनिर्माण भारत में करने वाली कंपनी ‘भारतीय विनिर्माता’ है। इसका मतलब यह है कि मूल्य के आधार पर देश में 70 प्रतिशत विनिर्माण करने वाली विदेशी कंपनियां भी ‘भारतीय विनिर्माता’ कहलाएंगी। इंवेंटरी आधारित ई-कॉमर्स में एफडीआई की अनुमति नहीं दी गई है। उल्लेखनीय है कि आमेजन और ईबे जैसी बड़ी कंपनियां मार्केट प्लेस मॉडल पर ही कारोबार करती हैं। साथ ही यह भी स्पष्ट किया गया है कि बेचे गये सामान पर गारंटी या वारंटी विक्रेता को देनी होगी। कंपनी किसी ब्रांड या विक्रेता विशेष को प्रमोट न करे यह सुनिश्चित करने के लिए कहा गया है कि उसकी कुल बिक्री के 25 प्रतिशत से ज्यादा एक ही विक्रेता या उस समूह की कंपनी के नहीं हो सकते।डीआईपीपी के दिशा-निर्देश में मार्केट प्लेस आधारित ई-कॉमर्स कंपनियों को अपनी वेबसाइट पर बिक्री के लिए रखे गये उत्पाद के साथ विक्रेता का नाम, पता और संपर्क विवरण भी देने होंगे। बिक्री के बाद ग्राहकों तक सामान पहुंचाने और उनकी संतुष्टि की जिम्मेदारी विक्रेता की होगी। ई-कॉमर्स कंपनी भुगतान की सुविधा मुहैया करा सकती है। दिशा-निर्देश में साफ कहा गया है कि मार्केट प्लेस उपलब्ध कराने वाली कंपनियां किसी भी सूरत में प्रत्यक्ष या परोक्ष रूप से वस्तुओं या सेवाओं के मूल्य को प्रभावित करने का प्रयास नहीं करेंगी और कारोबार के उचित तरीके अपनाएंगी।