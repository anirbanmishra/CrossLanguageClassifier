प्रधानमंत्री नरेंद्र मोदी ने वीजा नियमों में बदलाव का मुद्दा ब्रिटेन के प्रधानमंत्री डेविड कैमरन के समक्ष उठाया.
मोदी ने कहा है कि भारत के कुशल आईटी पेशेवरों को काम के लिए ब्रिटेन आने में दिक्कत नहीं होनी चाहिए.
   
चौथे परमाणु सुरक्षा शिखर सम्मेलन में भाग लेने वाशिंगटन आए मोदी ने शुक्रवार को एक द्विपक्षीय बैठक में ब्रिटेन के (टियर-2) वीजा नियमों में बदलाव का मुद्दा उठाया. 

इस बदलाव से 35,000 पौंड सालाना से कम आय वाले पेशेवर प्रभावित होंगे.
   
विदेश मंत्रालय में प्रवक्ता विकास स्वरूप ने कहा, ‘प्रधानमंत्री ने आईटी कंपनियों के लिए टियर-2 वीजा का मुद्दा भी उठाया. उन्होंने कहा कि कुशल पेशेवरों को काम के लिए ब्रिटेन आने में दिक्कत नहीं होनी चाहिए.’
   
‘इस संदर्भ में, आव्रजन सलाहकार समिति की सिफारिशों से नकारात्मक असर पड़ेगा.’

नये नियम के अनुसार टियर-2 वीजा पर ब्रिटेन में रह रहे व काम कर ऐसे पेशेवर जिनकी सालाना आय 35,000 पौंड से कम है उन्हें पांच साल की अवधि की समाप्ति पर अपने देश वापस भेजा जा सकता है.’
   
इससे पहले तक लगभग 21,000 पौंड की सालाना आय वाला टियर-2 वीजा धारक ब्रिटेन में बने रहने के लिए अनिश्चितकालीन अवकाश के लिए आवेदन कर सकता था. नया नियम छह अप्रैल से प्रभावी होगा और इसका असर हजारों कुशल भारतीय पेशेवरों पर पड़ने का अनुमान है.
   
स्वरूप ने कहा, ‘कैमरन ने इस पर विचार का वादा किया. उन्होंने कहा कि हम वास्तविक आईटी कंपनियों को लाभ से वंचित नहीं करना चाहते लेकिन इसके साथ ही हम यह सुनिश्चित करना चाहते हैं कि ब्रिटेन की प्रणाली का दुरूपयोग न हो.’

ब्रिटेन द्वारा पिछले कुछ सालों के दौरान जारी किये गये इस प्रकार के वीजा में सबसे अधिक भारतीय पेशेवर शामिल हैं. ब्रिटेन के राष्ट्रीय सांख्यिकी कार्यालय के मुताबिक 2014-15 में टीयर-दो के 55,589 वीजा जारी किये गये जिसमें से करीब 78 प्रतिशत (31,058) भारतीयों को जारी किये गये. 
   
मोदी-केमरन बैठक के दौरान रक्षा सहयोग और मेक इन इंडिया से जुड़ी पहलों पर भी विचार विमर्श किया गया. 
   
स्वरूप ने कहा कि दोनों नेताओं ने मोदी की पिछले साल की लंदन यात्रा को याद किया जिसमें भारत और ब्रिटेन के बीच नौ अरब पौंड के सौदों पर हस्ताक्षर किये गये थे और एक असैन्य परमाणु समझौता भी हुआ. 
   
मोदी ने कहा कि दोनों देशों के बीच संबंध ‘मजबूत और प्रगाढ़’ हुए हैं.