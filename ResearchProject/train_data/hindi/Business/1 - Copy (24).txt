प्रमुख एफएमसीजी कंपनी आईटीसी ने कहा कि वह नये सरकारी नियम के तहत अपने सिगरेट पैकेटों पर बड़ी चित्रात्मक चेतावनी छापने को तैयार नहीं है.
कंपनी का कहना है कि इस मामले में स्थिति स्पष्ट होने तक उसके सिगरेट कारखाने बंद रहेंगे.
   
कंपनी ने एक बयान में कहा है, ‘नयी चेतावनी की वैधता को लेकर सवाल अदालत में लंबित है.’ कंपनी का कहना है, ‘वह चित्रात्मक चेतावनी के आकार में बदलाव के लिए जरूरी सिलेंडरों व अन्य जरूरी उपकरणों पर बड़ी मात्रा में संसाधन बर्बाद करने की प्रतिबद्धता नहीं जताती.’
   
कंपनी ने बीएसई को भेजी सूचना में कहा है, ‘इन सब वजहों को ध्यान में रखते हुये कंपनी फिलहाल स्वास्थ्य चेतावनी छापने को तैयार नहीं है.’
कंपनी ने कहा है, ‘स्वास्थ्य चेतावनी को लेकर जब तक मौजूदा अनिश्चितता वाली स्थिति में स्पष्टता नहीं आ जाती है तब तक आईटीसी एक अप्रैल 2016 से अपने सिगरेट कारखाने को बंद रखने के लिये मजबूर है.’
   
आईटीसी ने कहा है कि सिगरेट के पैकेट पर स्वास्थ्य संबंधी चेतावनी में किसी भी तरह के बदलाव पर अमल करना विनिर्माता के लिये काफी व्यापक प्रक्रि या होती है जिसके लिये कई महीनों की तैयारी करनी पड़ती है और इसमें समय और लागत लगती है.