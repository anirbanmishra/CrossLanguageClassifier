भारतीय स्टेट बैंक (एसबीआई) ने अपने होम लोन की ब्याज दर को घटाकर 9.45 प्रतिशत कर दिया है. वहीं महिला ग्राहकों के लिए ब्याज दर घटाकर 9.4 प्रतिशत की गई है. रिजर्व बैंक द्वारा ब्याज दर की गणना की नई व्यवस्था लागू करने के बाद एसबीआई ने यह कदम उठाया है.

कोष की सीमान्त लागत के हिसाब से ब्याज दरें तय करने की व्यवस्था एक अप्रैल से प्रभाव में आ गई है. ऐसे में दूसरे बैंकों की ब्याज दर भी घटने के आसार हैं. अगर बैंक रिजर्व बैंक द्वारा नीतिगत दरों में की गई 0.25 प्रतिशत की कटौती का लाभ ग्राहकों को देते हैं तो ब्याज दरें और घट सकती हैं.

एसबीआई की नई दरें एक अप्रैल से लागू होंगी. एसबीआई की वेबसाइट पर उपलब्ध सूचना के मुताबिक पहले होम लोन पर ब्याज दर 9.55 प्रतिशत थी. महिला ग्राहकों के लिए यह 9.5 प्रतिशत थी.

आईसीआईसीआई ने भी घटाई ब्याज दरें
निजी क्षेत्र के आईसीआईसीआई बैंक ने भी नई व्यवस्था लागू होने के बाद अपने होम लोन की ब्याज दर 0.10 प्रतिशत घटाकर 9.4 प्रतिशत कर दी है. आईसीआईसीआई बैंक की वेबसाइट के मुताबिक उसकी न्यूनतम आवास रिण दर एसबीआई के समान हो गई है. हालांकि, आईसीआईसीआई बैंक की महिला ग्राहकों के लिए फ्लोटिंग दर के हिसाब से 5 करोड़ रुपये से ज्यादा के कर्ज के लिए ब्याज दर 9.65 प्रतिशत होगी. वहीं कमजोर तबके के लिए 25 लाख रुपये तक के आवास रिण के लिए ब्याज दर 9.40 प्रतिशत रहेगी.