केन्द्रीय बैंक ने मंगलवार को जारी चालू वित्त वर्ष की अपनी पहली द्वैमासिक ऋण एवं मौद्रिक नीति समीक्षा में सातवें वेतन आयोग का जिक्र करते हुए कहा है कि वित्त वर्ष 2016-17 के दौरान खुदरा महंगाई की दर करीब पांच प्रतिशत के आस पास रहेगी।

बैंक का कहना है कि सातवें वेतनमान को लागू करने से अगले दो साल के दौरान महंगाई में एक से डेढ़ प्रतिशत तक इजाफा होगा। उसने कहा है कि सातवें वेतन आयोग के लागू करने का बोझ उतना अधिक नहीं होगा जितना कि छठे वेतन आयोग की सिफारिशों को लागू करने से हुआ था।

सातवां वेतन आयोग इस वर्ष एक जनवरी से लागू किया जाना है। सरकार ने इससे पड़ने वाले बोझ के लिए अतिरिक्त धन की व्यवस्था की है। वेतन आयोग को लागू करने से 1.02 लाख करोड़ रुपए का बोझ पड़ेगा। इसके अलावा रक्षा क्षेत्र के लिए एक रैंक एक पेंशन भी लागू की जानी है। (वार्ता)
