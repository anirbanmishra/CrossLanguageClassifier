गैर चांदी के आभूषणों पर एक प्रतिशत के उत्पाद शुल्क के प्रस्ताव के विरोध में सर्राफा कारोबारियों की हड़ताल मंगलवार को 28वें दिन भी जारी रही.
वित्त मंत्री अरूण जेटली द्वारा बजट में गैर चांदी के आभूषणों पर एक प्रतिशत का उत्पाद शुल्क लगाने की घोषणा के बाद 2 मार्च से देशभर में सर्राफा दुकानें और प्रतिष्ठान बंद हैं.

हालांकि, तमिलनाडु के ज्यादातर आभूषण शोरूम में मंगलवार को नियमित कारोबार हुआ. अखिल भारतीय सर्राफा संघ के उपाध्यक्ष सुरेंद्र जैन ने कहा कि हड़ताल जारी रहने पर तैयार माल की कमी की वजह से उपभोक्ताओं को आगामी शादी ब्याज के सीजन में दिक्कतें झेलनी पड़ सकती हैं. 
 
उन्होंने कहा कि आभूषण कारीगर भी हड़ताल पर है, लगभग 100 प्रतिशत आभूषण ही उनके द्वारा हाथ से तैयार किए जाते हैं. 
   
इक्रा की एक रिपोर्ट के अनुसार हड़ताल की वजह से जनवरी मार्च की अवधि में आभूषणों की बिक्री में 40 से 50 टन की गिरावट आ सकती है.