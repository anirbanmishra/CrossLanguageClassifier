सीएनबीसी-आवाज़ के संपादक संजय पुगलिया के साथ खास मुलाकात में क्रिसिल की सीईओ, आशु सुयश ने कहा कि बजट से देश की साख अच्छी बनी है और वित्त मंत्री अरुण जेटली का बजट डिमांड बढ़ाने वाला है। इस बजट में फार्मा से लेकर इंडस्ट्री पर नजर रखी गई है। हालांकि बैंकों की बेहतरी के उपाय नाकाफी हैं और गांवों-किसानों की माली हालत खस्ता है। फिर भी बजट में बेहतर कल बनाने की कोशिश की गई है।

आशु सुयश का कहना है कि बजट में हर चीज पर ध्यान दिया गया है और बजट का फायदा कुछ साल बाद जरूर मिलेगा। बजट में फार्मा से लेकर इंफ्रा पर अच्छी पहल की गई है। वहीं खेती-किसानी पर जोर से डिमांड बढ़ने की उम्मीद है। साथ ही, अगर मॉनसून अच्छा रहा तो जीडीपी ज्यादा भी रह सकती है। मॉनसून अच्छा रहने पर जीडीपी ग्रोथ 7.9 फीसदी तक रह सकती है।

आशु सुयश के मुताबिक कॉरपोरेट सेक्टर की सेहत खराब है और बैंकों की हालत भी खस्ता है। डिमांड कम रहने से दबाव ज्यादा है, लेकिन वित्त वर्ष 2017 में रेवेन्यू ग्रोथ बढ़ेगी। आगे निवेश में कमजोरी जारी रहेगी, लेकिन कंज्यूमर सेक्टर अच्छा प्रदर्शन करेगा। फिलहाल डिमांड कमजोर रहने से दरों में कटौती से फायदा नहीं होगा। दरअसल वॉल्यूम ग्रोथ होना जरूरी है। कंज्यूमर मार्केट में ग्रोथ ज्यादा है, लेकिन कंपनियों के लिए अभी भी मुश्किल वक्त है।

आशु सुयश ने कहा कि कंज्यूमर सेक्टर में हालात सुधरे हैं, जबकि ऑटो और पैसेंजर कार बाजार पहले से बेहतर है लेकिन निवेश के लिहाज से चिंता बरकरार है। वहीं एनपीए के मोर्चे पर संकट बरकरार है और अभी भी सूरत-ए-हाल अच्छा नहीं है। सीमेंट और स्टील सेक्टर में एनपीए ज्यादा है और इन सेक्टरों में कैपेसिटी यूटिलाइजेशन 75 फीसदी से नीचे है। साथ ही ग्लोबल कमोडिटी कीमत गिरने से संकट और बढ़ा है।

आशु सुयश का मानना है कि आरबीआई के पास दरों में कटौती का मौका है। दरों में कटौती से मजबूत संकेत जाएगा और इससे सबका फायदा मुमकिन है। दरों में कटौती से ग्रोथ भी मजबूत होगी। लंबी अवधि के लिए ये काफी अच्छा समय है। वहीं आशु सुयश ने कहा कि ईपीएफ पर टैक्स अच्छा नहीं है। लोग वैसे भी कम बचत करते हैं, ऐसे में लोग ईपीएफ में पैसा डालने से कतराएंगे। सरकार के ईपीएफ पर टैक्स घाटे का सौदा है।

हालांकि आशु सुयश का कहना है कि इस बजट से टैक्स प्लानिंग का ज्यादा मौका है। रियल एस्टेट और गोल्ड में निवेश का ज्यादा मौका है। गोल्ड स्कीम में कमाई पर टैक्स नहीं लगाने से लोगों का रुझान अब फिजिकल गोल्ड की बजाए इन स्कीमों की ओर से ज्यादा होगा। वहीं अब डिविडेंड टैक्स हटाने से भी लोगों के निवेश के रुझान में बदलाव आएगा। गोल्ड और रियल एस्टेट में सीधे तौर पर निवेश घटने का अनुमान है।

वहीं बजट से क्रिसिल के लिए क्या मौके हैं, इस पर आशु सुयश का कहना है कि बजट से इंफ्रा रेटिंग का मौका मिलेगा और इंफ्रा रेटिंग पर फोकस करेंगे। बॉन्ड मार्केट पर ज्यादा ध्यान दिया जाएगा। साथ ही भारत की आगे रेटिंग को लेकर आशु सुयश का कहना है कि कंपनियां अपग्रेड हो रही हैं और अभी डायवर्जन ट्रेंड ज्यादा है। वित्तीय अनुशासन सकारात्मक है, लेकिन बैंकों को लेकर थोड़ी चिंता है। देश की साख अभी मजबूत बनी हुई है, लेकिन कंपनियों का संघर्ष जरूर जारी रहेगा।