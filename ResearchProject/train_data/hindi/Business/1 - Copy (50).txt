विदेश व्यापार के लिए हुआ ‘व्यापार बोर्ड’ का पुनर्गठन
नई दिल्ली ।सरकार ने केंद्रीय वाणिज्य एवं उद्योग मंत्री निर्मला सीतारमण की अध्यक्षता में विदेश व्यापार के संबंध में परामर्श देने वाले ‘व्यापार बोर्ड’ का पुनर्गठन किया है। विदेश व्यापार महानिदेशालय ने यहां बताया कि विदेश व्यापार नीति 2015-20 के अनुसार व्यापार बोर्ड के पुनर्गठन का फैसला किया गया है। इससे सरकार को व्यापार और उद्योग के साथ संबंधित नीतियों के बारे में लगातार सलाह-मशविरा और विचार- विमर्श करने में मदद मिलेगी। यह बोर्ड सरकार को विदेश व्यापार के मामलों में सलाह भी देगा। महानिदेशालय के संयुक्त सचिव जय करण सिंह ने बताया कि बोर्ड में गैर-सरकारी सदस्यों में विभिन्न उद्योग क्षेत्र की 19 प्रतिनिधि कंपनियों के प्रमुखों और 31 प्रमुख उद्योग संगठनों के अध्यक्षों को शामिल किया गया है। इसके अलावा 13 मंत्रालयों के सचिवों को सरकारी सदस्य के तौर पर बोर्ड में लिया गया है। भारतीय रिजर्व बैंक के उप गर्वनर, रेलवे बोर्ड के अध्यक्ष, भारतीय राष्ट्रीय राजमार्ग प्राधिकरण के अध्यक्ष, ईसीजीसी के प्रबंध निदेशक, एक्जिम बैंक के प्रबंध निदेशक, भारतीय स्टेट बैंक के अध्यक्ष एवं प्रबंध निदेशक और भारतीय कंटेनर निगम के प्रबंध निदेशक को भी सरकारी सदस्य बनाया गया है। विदेश व्यापार महानिदेशालय को बोर्ड का सदस्य सचिव बनाया गया है।