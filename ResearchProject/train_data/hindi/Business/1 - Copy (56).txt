सर्राफा कारोबारी जेटली को सौंपेंगे दुकानों की चाबी
नई दिल्ली ।सोने तथा हीरे के आभूषणों तथा चांदी के रत्न जड़ति गहनों पर एक प्रतिशत उत्पाद शुल्क लगाने के बजटीय प्रस्ताव के विरोध में सर्राफा कारोबारियों ने अपनी हड़ताल अनिश्चितकाल तक जारी रखने तथा दुकानों की चाबियां वित्त मंत्री अरुण जेटली को सौंपने का फैसला किया है। सर्राफा कारोबारियों के देश भर के 375 संगठनों की यहां हुई बैठक के बाद आॅल इंडिया बुलियन, ज्वैलर्स, स्वर्णकार फेडरेशन के अध्यक्ष प्रवीन गोयल ने कहा कि उत्पाद शुल्क का प्रस्ताव वापस लिए जाने से कम कुछ भी व्यापारियों को स्वीकार नहीं है। उन्होंने बताया कि यह फैसला सभी संगठनों द्वारा सर्वसम्मति से लिया गया है।फेडरेशन के महामंत्री योगेश सिंघल ने अगले सप्ताह देश भर में एक समान विरोध कार्यक्रमों की श्रृंखला की घोषणा करते हुये कहा कि जहां देश भर के सर्राफा व्यापारी जेटली को अपनी दुकानों की चाबियां सौंपेंगे, वहीं विरोध प्रदर्शन में भैंस के आगे बीन बजाना, जिला मुख्यालयों पर घंटा बजाना, सभी सांसदों का घेराव कर उन्हें अपना मांगपत्र सौंपना, मानव श्रृंखला बनाना और अपनी दुकानों की रजिस्ट्री वित्त मंत्री के नाम करना शामिल होगा। उन्होंने कहा कि इन कार्यक्रमों की तारीखों की घोषणा कल की जाएगी। तीस लाख व्यापारी, कारीगर ठालेउल्लेखनीय है कि बजटीय प्रस्ताव के विरोध में गत 02 मार्च से देश भर में लगभग तीन लाख से अधिक सर्राफा कारोबारी एवं कारीगर हड़ताल पर हैं। बजट में बिना इनपुट क्रेडिट के एक प्रतिशत तथा इनपुट क्रेडिट लेने पर 12.5 प्रतिशत उत्पाद शुल्क लगाने का प्रस्ताव किया गया था। सरकार इस बीच स्पष्ट कर चुकी है कि सर्राफा कारोबारियों को बेवजह परेशान नहीं किया जाएगा। साथ ही ठेके पर आभूषण बनाने वाले कारोबारियों तथा कारीगरों को उत्पाद शुल्क देने की जरूरत नहीं है। सिर्फ मूल विनिर्माताओं पर यह लागू होगा। इस आश्वासन के बाद कुल तीन संगठनों ने 19 मार्च की देर रात हड़ताल समाप्त करने की घोषणा की थी, लेकिन अधिकतर सर्राफा कारोबारियों की हड़ताल अनिश्चिकाल के लिए जारी है।गोयल एवं सिंघल ने कहा की उत्पाद शुल्क से न केवल देश के आभूषण निर्यात को बड़ा धक्का पहुंचेगा, बल्कि बड़ी संख्या में कारीगरों के लिए रोजगार का संकट पैदा हो जाएगा।