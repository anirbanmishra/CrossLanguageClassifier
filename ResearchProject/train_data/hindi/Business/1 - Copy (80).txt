इस वर्ष विकास दर रहेगी 8.25 फीसदी: फोर्ब्स
नई दिल्ली ।भारतीय उद्योग परिसंघ (सीआईआई) के अध्यक्ष नौशाद फोर्ब्स ने कहा कि अनुकूल कारोबारी माहौल, ब्याज दर में कमी के रुख के साथ ही मजबूत वृहद् अर्थव्यवस्था की बदौलत वित्त वर्ष 2016-17 में देश का सकल घरेलू उत्पाद (जीडीपी) के 7.75 से 8.25 फीसदी की दर से बढ़ने की संभावना है। सीआईआई के अध्यक्ष का गुरुवार को कार्यभार ग्रहण करने वाले फोर्ब्स ने यहां संवाददाताओं से अर्थव्यवस्था के जोखिमों का उल्लेख करते हुये कहा, बाह्य मांग की स्थिति की निगरानी की जाएगी। कॉर्पोरेट क्षेत्र का सुस्त प्रदर्शन, सातवां वेतन आयोग लागू होने से बढ़ने वाले वित्तीय दबाव के साथ ही आगामी वर्ष में कच्चे तेल की कीमतों बढ़ोतरी की आशंका घरेलू अर्थव्यवस्था के लिए जोखिमपूर्ण है। उन्होंने जापान और दक्षिण कोरिया का उदाहरण देते हुये कहा कि मानव संसाधन, पूंजी एवं नवाचार सहित सभी स्तर पर उत्पादकता में तेज बढ़ोतरी किये बिना कोई देश तेज विकास दर हासिल नहीं कर सकता। भारत को भी प्रौद्योगिकी, गुणवत्ता और कौशल विकास के जरिये अपनी उत्पादकता में बढ़ोतरी के प्रयास करने चाहिए।