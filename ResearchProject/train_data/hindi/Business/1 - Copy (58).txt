बड़ी कंपनियों की आईपीओ से जुटाई राशि 10 गुना बढ़ी
नई दिल्ली ।मौजूदा आर्थिक परिदृश्य में वित्त बाजार को मजबूती देने के उद्देश्य से सरकार द्वार किए गए प्रोत्साहक उपायों की बदौलत चालू वित्त वर्ष में बड़ी कंपनियों ने आरंभिक सार्वजनिक निर्गम (आईपीओ) के जरिये 14508.11 करोड़ रुपए पूंजी जुटाई है जो पिछले वित्त वर्ष के 1418.21 करोड़ रुपये से 10 गुना अधिक है। प्रमुख शेयर बाजार नेशनल स्टॉक एक्सचेंज (एनएसई) की जारी रिपोर्ट के अनुसार, वित्त वर्ष 2015-16 में उसके प्लेटफॉर्म पर 22 नयी कंपनियां सूचीबद्ध हुई जिनमें से 21 के आईपीओ को उम्मीद से अधिक अभिदान प्राप्त हुआ। रिपोर्ट के अनुसार, आलोच्य अवधि में 500 करोड़ रुपये से अधिक का आईपीओ जारी करने वाली 66 प्रतिशत कंपनियों ने इसके लिए एनएसई के प्लेटफॉर्म को चुना। रिपोर्ट में कहा गया है कि चालू वित्त वर्ष में घोषित कुछ नियमों से आईपीओ बाजार को समर्थन मिला है। इसमें पूंजी बाजार नियामक भारतीय प्रतिभूति एवं विनिमय बोर्ड (सेबी) द्वारा कंपनियों को इलेक्ट्रॉनिक आईपीओ जारी करने की अनुमति देना भी शामिल है। इससे सूचीबद्ध होने की अवधि घटने के साथ ही निवेशकों की बाजार तक पहुंच आसान हुई और उनकी लागत में कमी आयी है।