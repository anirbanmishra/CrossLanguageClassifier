रेलमंत्री सुरेश प्रभु मंगलवार को देश की सर्वाधिक रफ्तार वाली सेमी हाई स्पीड ट्रेन गतिमान एक्सप्रेस को हरी झंडी दिखाकर रवाना करेंगे.
160 किलोमीटर प्रतिघंटे की रफ्तार वाली गतिमान एक्सप्रेस हजरत निजामुद्दीन स्टेशन (दिल्ली) से आगरा कैंट के बीच चलेगी.
यह 188 किलोमीटर की दूरी सौ मिनट में तय करेगी. इस ट्रेन में ऑन बोर्ड सर्विसेज का प्रबंधन भारतीय रेलवे खानपान एवं पर्यटन निगम को सौंपा गया है. ट्रेन में यात्रियों के लिए भोजन, म्यूजिक, वाई-फाई और इंफोटेनमेंट जैसी सुविधाएं होंगी. ट्रेन में एयर होस्टेज की तरह ट्रेन होस्टेज भी तैनात होंगी.
रेल मंत्रालय के अनुसार  12050/12049 गतिमान एक्सप्रेस, दोनों दिशाओं में, शुक्रवार को छोड़कर सप्ताह में छह दिन चलेगी. यह निजामुद्दीन स्टेशन से सुबह 8.10 बजे चलेगी और 9.50 बजे आगरा पहुंचेगी. वापसी में ट्रेन षाम 5.50 बजे आगरा से रवाना होगी और रात 7.30 बजे निजामुद्दीन स्टेशन पहुंचेगी. 5,400 अशक्ति (एचपी) इलेक्ट्रिक इंजन द्वारा संचालित, इस नॉन-स्टॉप ट्रेन में दो एक्जीक्यूटिव एसी चेयर कार व आठ एसी चेयर कार कोच होंगे.
पूरी तरह से वातानुकूलित गतिमान एक्सप्रेस में चेयर कार के लिए किराया 750 रुपए तय किया गया है, जबकि एक्जक्यूटिव क्लास के लिए यह 1,500 रुपए होगा. कैटरिंग से लेकर हाउसकीपिंग एवं होस्टेज के प्रावधान के साथ, पूरी ऑनबोर्ड व्यवस्था का प्रबंधन आईआरसीटीसी करेगी. ट्रेन में यात्रियों के लिए खानपान के रूप में, गतिमान के यात्रियों को कई तरह के खाद्य वस्तुओं की पेशकश की जाएगी जिनमें उत्तर भारतीय, दक्षिण भारतीय, कांटिनेंटल भोजन शामिल होंगे.
रेलवे दिल्ली- कानपुर, दिल्ली- चंडीगढ़, हैदराबाद- चेन्नई, नागपुर- बिलासपुर, मुंबई- गोवा और नागपुर- सकिंदराबाद सहित नौ अन्य मागोर्ं पर भी ऐसी ट्रेनों को चलाने के लिए योजना बना रही है. आईआरसीटीसी के पोर्टल पर गतिमान एक्सप्रेस का टिकट बुक कराने के लिए पर्यटकों को दो पैकेज भी उपलब्ध कराया जाएगा. गतिमान एक्सप्रेस ट्रेन का अत्याधुनिक कोच रेल कोच फैक्टरी, कपूरथला ने तैयार किया है.