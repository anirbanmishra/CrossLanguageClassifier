रिलायंस औद्योगिक साम्राज्य के बंटवारे के बाद अंबानी बंधुओं मुकेश और अनिल अंबानी के बीच में कड़ुवाहट पैदा हुई थी वह राष्ट्रपति भवन में पद्म पुरस्कार वितरण समारोह में गायब थी.
समारोह में उनके पिता धीरूभाई अंबानी को राष्ट्रपति प्रणब मुखर्जी द्वारा मरणोपरांत प्रतिष्ठित पद्म विभूषण अलंकरण से सम्मानित किया और इस मौके पर दोनों भाई एक दूसरे से बड़े प्रेम से मिलते दिखे.
मुकेश और अनिल समारोह में अपनी मां कोकिलाबेन के साथ आए थे.
राष्ट्रपति भवन के दरबार हॉल में एक घंटे के समारोह में मुकेश और अनिल तथा उनकी पत्नियां नीता और टीना साथ-साथ बैठे थे. वे बीच-बीच में एक दूसरे से बातचीत भी कर रहे थे.
समारोह शुरू होने से पहले अनिल केंद्रीय मंत्री वेंकैया नायडू के साथ मुकेश की सीट के पास आए और दोनों ने एक-दूसरे का अभिवादन किया.
रिलायंस इंडस्ट्रीज के चेयरमैन मुकेश ज्यादातर समय अपनी सीट पर रहे. उनके साथ नीता और टीना बैठी थीं. वहीं रिलायंस एडीए समूह के चेयरमैन अनिल अंबानी कई केंद्रीय मंत्रियों तथा कुछ अन्य गणमान्य लोगों को अपनी मां से मिलाने लाते रहे.
गृह सचिव राजीव महर्षि ने जब देश का दूसरा सबसे बड़ा नागरिक सम्मान मरणापरांत प्रदान करने के लिए धीरूभाई का नाम लिया तो चारों एक साथ तालियां बजाते दिखे. कोकिलाबेन ने अपने पति की ओर से यह सम्मान राष्ट्रपति मुखर्जी के हाथों से प्राप्त किया.
वर्ष 2005 में रिलायंस साम्राज्य का दोनों भाइयों के बीच बंटवारा हो गया था. धीरूभाई के निधन के तीन साल बाद यह बंटवारा हुआ था. 
 