रिलायंस जियो के खिलाफ दायर याचिका सुप्रीम कोर्ट ने खारिज कर दी है और रिलायंस जियो के पक्ष में फैसला सुनाया है। दरअसल सुप्रीम कोर्ट में रिलायंस जियो के 4जी लाइसेंस को रद्द करने के लिए याचिका दायर की गई थी। एनजीओ सीपीआईएल ने सुप्रीम कोर्ट में रिलायंस जियो के 4जी लाइसेंस को रद्द करने के लिए याचिका दायर की थी। सीपीआईएल ने सीएजी की ड्राफ्ट रिपोर्ट के आधार पर याचिका दायर की थी जिसमें कहा गया था कि 2300 मेगाहर्ट्ज स्पेक्ट्रम सिर्फ डेटा के इस्तेमाल के लिए है, वॉयस टेलीफोन के लिए नहीं है।

याचिका दायर रद्द होने के बाद अब रिलायंस जियो का लाइसेंस रद्द नहीं होगा। साथ ही सुप्रीम कोर्ट से रिलायंस इंडस्ट्रीज को 2300 मेगाहर्ट्ज स्पेक्ट्रम के तहत वॉयस और डाटा सर्विस देने की हरी झंडी मिल गई है। हालांकि रिलायंस जियो का 4जी लाइसेंस रद्द नहीं करने का फैसला हुआ है, लेकिन सुप्रीम कोर्ट ने स्पेक्ट्रम यूसेज चार्ज का मामला सरकार पर छोड़ दिया है।

इस मसले पर प्रकाशदीवान डॉट इन के प्रकाश दीवान का कहना है कि रिलायंस जियो के लिए ये बड़ी राहत की खबर है। रिलायंस जियो के खिलाफ सुप्रीम कोर्ट के याचिका रद्द करने से अब कंपनी को अपनी 4जी सर्विस लॉन्च करने में आसानी होगी। यदि सुप्रीम कोर्ट में याचिका अटकती रहती, तो कंपनी के लिए 4जी सर्विस को लॉन्च करना मुश्किल होता है।

केआर चोकसी इन्वेस्टमेंट के देवेन चोकसी का कहना है कि सुप्रीम कोर्ट के फैसले से रिलायंस जियो के लिए बड़ी अड़चन हट गई है। सुप्रीम कोर्ट के फैसले के बाद अब रिलायंस जियो के 4जी सर्विस लॉन्च करने में कोई कानूनी रोड़ा नहीं बचा है, और उम्मीद है कि जल्द से जल्द 4जी सर्विस लॉन्च की जाएगी।