एक सरकारी प्रयोगशाला ने मैगी नूडल्स पर अपनी परीक्षण रिपोर्ट सीलबंद कवर में उच्चतम न्यायालय को मंगलवार को सौंपी.
शीर्ष अदालत ने निर्देश दिया कि इस रिपोर्ट की प्रतियां केंद्र और नेस्ले इंडिया को भी दी जाएं.
न्यायमूर्ति दीपक मिश्रा और न्यायमूर्ति शिवा कीर्ति सिंह ने रजिस्ट्री को निर्देश दिया कि वह मैसूर के संस्थान की रिपोर्ट संबंधित पक्षों को तीन दिन में सौंपे.
उच्चतम न्यायालय ने रिपोर्ट के आधार पर विभिन्न पक्षों को बहस करने की अनुमति देते हुए कहा कि पूर्व के आदेश के अनुसार नमूने सीएसआईआर, कर्नाटक को उत्पाद के परीक्षण के लिए भेजे गए. संबंधित संस्थान ने रिपोर्ट सीलबंद कवर में सौंपी है. यह रिपोर्ट संबंधित पक्षों के वकीलों को तीन दिन में सौंपी जाए.
पीठ ने इस मामले में हस्तक्षेप की इच्छा रखने वाले निजी पक्षों की खिंचाई करते हुए कहा कि हर किसी को इस मामले में शामिल होने की अनुमति नहीं दी जा सकती.
पीठ ने कहा, ‘‘यह उत्पादों के परीक्षण से संबंधित मामला है. यह केंद्र और विनिर्माता के बीच का मामला है. कैसे इसमें तीसरा व्यक्ति आ सकता है. विवाद के निपटान की प्रक्रि या को अपनाया जाना चाहिए.
इससे पहले 13 जनवरी को शीर्ष अदालत ने मैसूर की सरकारी प्रयोगशाला को यह स्पष्ट करने को कहा था कि क्या मैगी नूडल्स में सीसे और ग्लूटैमिक एसिड से संबंधित परीक्षण रिपोर्ट कानून के तहत अनुमतियोग्य सीमा में हैं. 