राफेल के साथ मिसाइल बनाएगी रिलायंस डिफेंस
मुंबई ।रक्षा क्षेत्र में कारोबार करने वाली घरेलू कंपनी रिलायंस डिफेंस इजरायल की आयुध कंपनी राफेल के साथ मिलकर देश में मिसाइल, एयर डिफेंस सिस्टम तथा एयरोस्टैट का निर्माण करेगी। रिलायंस इंफ्रास्ट्रक्चर लिमिटेड की सहयोगी इकाई रिलायंस डिफेंस ने बताया कि वह राफेल एडवांस्ड डिफेंस सिस्टम्स लिमिटेड के साथ मिलकर एक संयुक्त उपक्रम बनाएगी जिसमें 51 प्रतिशत हिस्सेदारी रिलायंस डिफेंस की और शेष राफेल ही होगी। मध्य प्रदेश के इंदौर स्थित पीतमपुर में लगाये जाने वाले इस संयंत्र पर तकनीकी खर्च से इतर 1300 करोड़ रुपये का आरंभिक निवेश किया जाएगा। उसने बताया कि यहां तीन हजार लोगों को रोजगार मिलने की उम्मीद है। कंपनी ने बताया कि संयुक्त उपक्रम वाली कंपनी हवा से हवा में मार करने वाली मिसाइल और एयर डिफेंस सिस्टम बनायेगी। सेना की मौजूदा जरूरतों के आधार पर कंपनी का अनुमान है कि संयुक्त उपक्रम 10 साल में 65 हजार करोड़ रुपए का कारोबार करने में सक्षम होगी।