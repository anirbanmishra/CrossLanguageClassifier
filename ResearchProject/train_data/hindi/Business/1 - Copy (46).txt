व्यापारियों ने किया जौहरी बाजार जाम
जयपुर ।सर्राफा व्यापारी, स्वर्णकार एवं बंगाली कारीगर हजारों की संख्या में जौहरी बाजार धरना स्थल पर एकत्रित हुए और स्वर्णकार व बंगाली कारीगर वर्ग बड़ी संख्या में एक साथ जौहरी बाजार धरना स्थल पर पहुंचे व जौहरी बाजार के दोनों रास्ते शनिवार को जाम कर दिए। व्यापारियो में पूर्ण जोश एवं रोष होते हुए भी यह जाम पूर्णत: शांतिपूर्ण रहा। स्वर्णकार और बंगाली भाइयों का कहना था कि हमारी रोजी-रोटी का सवाल हो चुका है सर्राफा व्यापारियों की हड़ताल होने से हमे 25 दिनों से काम नही मिल रहा है हमारी बच्चों की फीस के लिए हमारे पास पैसे नही है। हमारा राशन पानी खत्म हो चुका है हम रोज कमाते है और हम अब बेरोजगार हो चुके है। इसलिये कारीगर वर्ग ने जौहरी बाजार को दोनों साइड से जाम करा इससे जयपुर शहर की यातायात व्यवस्था को अव्यवस्थित किया। सर्राफा ट्रेडर्स कमेटी के अध्यक्ष कैलाश मित्तल ने बताया कि जब कारीगर का रोजी रोटी का सवाल हो जाता है तब उन्हें रोकना मुश्किल हो जाता है। अभी तो लगभग 4 से 5 हजार कारीगर सड़कों पर आये है। जयपुर में कारीगरो की संख्या 50 हजार है। ये सब सड़कों पर आ गये तो इन्हें सम्भालना मुश्किल हो जाएगा। सर्राफा ट्रेडर्स कमेटी के कोषाध्यक्ष दिनेश झालानी ने बताया कि सोमवार, 28 मार्च 2016 को साय 5 बजे जौहरी बाजार में हजारों की संख्या में व्यापारी एवं कारीगर वर्ग एकत्रित होकर एक मशाल जूलूस का आयोजन किया जा रहा है। इसमें जयपुर शहर की सभी क्षेत्रिय समितिया एवं स्वर्णकार, बंगाली कारीगर वर्ग इसमें सम्मिलित होंगे। अभी यह आंदोलन 25 दिन से शांतिपूर्ण चल रहा था, अब ये उग्र रूप में आ चुका है।