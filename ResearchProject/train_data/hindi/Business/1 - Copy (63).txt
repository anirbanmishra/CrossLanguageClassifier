स्वर्ण मौद्रीकरण योजना में सोने के बदले सोना
मुंबई ।रिजर्व बैंक (आरबीआई) ने स्वर्ण मौद्रीकरण योजना को गति देने के लिए इसमें संशोधन करते हुये अब सोने के बदले सोना देने का प्रावधान कर दिया है। आरबीआई की अधिसूचना में कहा गया है परिपक्वता पर भुगतान जमाकर्ता की मर्जी के अनुसार जमा कराए गए सोने की मात्रा के उस समय मूल्य के बराबर रुपए में या सीधे सोने में की जायेगी। हालांकि, इसके तहत मिलने वाले ब्याज का भुगतान रुपए में ही किया जाएगा। अधिसूचना के अनुसार, सोने में भुगतान का विकल्प चुनने पर जमाकर्ता को 0.2 प्रतिशत प्रशासनिक शुल्क देना होगा। उल्लेखनीय है कि देश में सबसे ज्यादा सोना रखने वाले तिरुमला तिरुपति देवस्थानम ट्रस्ट बोर्ड ने पिछले दिनों कहा था कि वह इस योजना के तहत तभी अपना सोना जमा कराएगा जब सोने के बदले सोना वापस करने का विकल्प दिया जाएगा। प्रधानमंत्री नरेंद्र मोदी ने पिछले साल 05 नवंबर को सोवरेन गोल्ड बॉण्ड के साथ स्वर्ण मौद्रीकरण योजना लाँच की थी। लेकिन, यह योजना अब तक गति नहीं पकड़ सकी है। इस योजना का उद्देश्य देश में धार्मिक संस्थानों तथा लोगों के घरों में निष्क्रिय पड़े सोने को मौद्रीकरण के जरिए अर्थव्यवस्था में लाना है।