एलटी फूड्स ने हाल ही में एचयूएल का चावल एक्सपोर्ट कारोबार खरीदा है। कंपनी ने एचयूएल का गोल्ड सील इंडस वैली और रोजाना ब्रांड खरीदा है। एलटी फूड्स ने एचयूएल से इन बासमती ब्रैंड्स और इन्वेंट्री की खरीद 25 करोड़ रुपये में की है। नई खरीद से खाड़ी देशों में कंपनी की पैठ बढ़ेगी। इसके अलावा एलटी फूड्स ने चावल कारोबार के लिए फ्यूचर ग्रुप के साथ भी करार किया है। वहीं क्रिसिल ने एलटी फूड्स के लॉन्ग टर्म बैंक लोन को बीबीबी+/स्टेबल रेटिंग दी है।

इस बीच, चावल कंपनियों पर इक्रा का कहना है कि सितंबर तक बासमती के एक्सपोर्ट पर दबाव देखने को मिल सकता है। ज्यादा सप्लाई और मांग कमजोर होने से चिंता बनी हुई है। चावल एक्सपोर्ट बाजार में बिक्री में कम ग्रोथ  और मुनाफे में कमी की आशंका बनी हुई है।

एलटी फूड्स के सीएमडी वी के अरोड़ा ने सीएनबीसी-आवाज़ से बात करते हुए कहा कि कंपनी के दावत ब्रांड की मांग में कोई कमी नहीं आई है। कंपनी के दावत ब्रांड के मांग में करीब 10-12 फीसदी की बढ़ोतरी हुई है। आगे भी बासमती की मांग में कोई कमी आने की उम्मीद नहीं है।

वी के अरोड़ा ने कहा कि भारत और ईरान के बीच बासमती के कारोबार पर कोई रोक नहीं है। कंपनी का ईरान के साथ बासमती कारोबार सुचारु रुप से चल रहा है। उन्होंने कहा कि अमेरिका और यूरोप कंपनी के लिए अब तक अहम बाजार रहे हैं। लेकिन अब कंपनी खाड़ी देशों के बाजार पर फोकस कर रही है। एचयूएल के बासमती ब्रांड और इन्वेंटरी की खरीद इसी दिशा में उठाया गया कदम है।