माइक्रोसॉफ्ट याहू को खरीदने के प्रयास में
कैलिफोर्निया ।दुनिया की दिग्गज कंपनी माइक्रोसॉफ्ट याहू का अधिग्रहण करने पर विचार कर रही है। कंपनी एग्जिक्युटिव्स ने इस संबंध में इंटरनेट कंपनी के इन्वेस्टर्स से निवेश करने से लेकर खरीदने तक के विकल्प पर बातचीत शुरू कर दी है। पूरे मामले की जानकारी रखने वाले और घटनाक्रम से जुड़े सूत्र के मुताबिक बातचीत अभी शुरूआती दौर में है। माइक्रोसॉफ्ट दोनों कंपनियों के बीच रिश्तों को बनाए रखना चाहता है। माइक्रोसॉफ्ट और याहू के बीच लंबे समय से सर्च और एडवर्टाइजिंग एग्रीमेंट रहा है। याहू में रुचि रखने वाली प्राइवेट इक्विटी फर्म्स ने इस संबंध में माइक्रोसॉफ्ट से सम्पर्क किया है। माइक्रोसॉफ्ट ने इस बारे में टिप्पणी करने से इनकार कर दिया है। याहू अपने कोर इंटरनेट बिजनस, जिसमें मेल और न्यूज साइट शामिल है, को बेच रहा है। याहू लंबे समय से गूगल की कंपनी अल्फाबेट इंक और फेसबुक इंक के मुकाबले में खुद को बनाएं रखने के लिए संघर्ष कर रहा है। वेरिजॉन के चीफ फाइनेंशियल आॅफिसर फ्रान शैम्मो ने दिसम्बर में कहा था कि यूएस की कंपनी याहू के कोर बिजनस को खरीदने की कोशिश में है। माइक्रोसॉफ्ट ने करीब एक दशक पहले भी याहू को खरीदने में दिलचस्पी दिखाई थी। 2008 में तत्कालीन सीईओ स्टीव वालमर ने 45 अरब डॉलर में याहू को खरीदने की असफल कोशिश की थी। कुछ दिन पहले ही वेबसाइट रीकोड ने माइक्रोसॉफ्ट और इन्वेस्टर्स के बीच मुलाकात की खबर दी थी।