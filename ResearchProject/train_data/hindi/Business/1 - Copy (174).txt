अजमेरा रियल्टी मुंबई की रियल एस्टेट और इंफ्रा कंपनी है। कंपनी की मुंबई, अहमदाबाद और बंगलुरू में मजबूत मौजूदगी है। देश से बाहर बहरीन में भी कंपनी का प्रोजेक्ट है। अजमेरा रियल्टी रेजिडेंशियल, कमर्शियल और टाउनशिप में विशेषज्ञता रखती है। सोलर पावर में भी कंपनी का विस्तार है। राजस्थान के जोधपुर में कंपनी का सोलर पावर प्लांट है। कंपनी में प्रोमोटर्स हिस्सेदारी 61.96 फीसदी है।

अजमेरा रियल्टी के ग्रुप सीएफओ ओपी गांधी ने कंपनी की आगे की योजनाओं पर बात करते हुए कहा कि कंपनी पिछले 50 साल से रियल एस्टेट सेक्टर में काम कर रही है। कंपनी के पास मुंबई के वडाला के भक्ति पार्क, कांजूर मार्ग में लैंड बैंक है। इसके अलावा अहमदाबाद और बेंगलुरु में अच्छा लैंड बैंक है। उन्होंने बताया कि भक्ति पार्क के 35 एकड़ में काम जारी है। इसके अलावा बेंगलुरु में 10 लाख वर्गफुट की परियोजना चालू है।

ओपी गांधी ने आगे कहा कि रियल एस्टेट मार्केट में फिलहाल डिमांड कमजोर है। लेकिन घर खरीदने वाले ग्राहक धीरे-धीरे बाजार की तरफ आ रहे हैं। कंपनी का फोकस रेजिडेंशियल प्रोजेक्टस में ज्यादा है।

ओपी गांधी ने बताया कि कंपनी के कांजूर मार्ग प्रोजेक्ट से करीब 200 करोड़ रुपये का किराया मिलने की उम्मीद है। उन्होंने आगे बताया कि कंपनी की दिलचस्पी लंदन के रियल्टी मार्केट में भी है।

ओपी गांधी ने कहा कि पिछले 2 महीने से घर खरीदने वालों की तरफ से मांग आ रही है। ब्याज दरें घटने के बाद घरों की मांग बढ़ेगी। अगले 2-3 साल तक मार्जिन अच्छा रहने की उम्मीद है।
