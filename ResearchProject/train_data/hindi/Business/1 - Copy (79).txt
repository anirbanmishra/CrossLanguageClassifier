रिजर्व बैंक सर्वेक्षण का खुलासा कम हुआ महंगाई का डर
मुंबई ।पिछले तीन महीने में आम लोगों में महँगाई का डर कम हुआ है और अगले तीन महीने तथा साल भर के भीतर वस्तुओं तथा सेवाओं के दाम बढ़ेंगे, ऐसा मनाने वालों का प्रतिशत कम हुआ है। रिजर्व बैंक द्वारा कराये गये नियमित तिमाही सर्वेक्षण में यह बात सामने आई है। अगले तीन महीने में मूल्य वृद्धि की आशंका जताने वालों का प्रतिशत दिसंबर 2015 को समाप्त तिमाही के दौरान 86.7 था जो इस साल की पहली तिमाही में घटकर 79.7 फीसदी रह गया। अगले एक साल में मूल्य वृद्धि की आशंका जताने वालों का प्रतिशत भी 90.9 प्रतिशत से घटकर 89.5 प्रतिशत रह गया। सर्वेक्षण के लिए देश के 18 शहरों के 5404 परिवारों का चुना गया था। इसमें विभिन्न आयु वर्ग तथा पेशे से जुड़े लागों को शामिल किया गया था ताकि सर्वेक्षण के नतीजे अधिक से अधिक आबादी का प्रतिनिधित्व करते हों। सर्वेक्षण के अनुसार, तीन महीने में दाम स्थिर रहेंगे ऐसा मानने वालों की संख्या नौ फीसदी से बढ़कर 16.6 फीसदी जबकि मूल्यों में कमी आयेगी, ऐसा कहने वालों का प्रतिशत 4.3 से घटकर 3.7 रह गया। दिसंबर में 5.6 प्रतिशत लोगों ने कहा था कि आने वाले एक साल में दाम स्थिर रहेंगे जबकि 3.5 प्रतिशत ने दाम घटने की संभावना व्यक्त की थी। इनका प्रतिशत मार्च 2016 में समाप्त तिमाही में क्रमश: 7.5 तथा 2.9 रहा था। सर्वेक्षण के अनुसार, 69.6 प्रतिशत परिवारों ने अगले तीन महीने में खाद्य पदार्थों, 63.2 प्रतिशत ने गैर खाद्य पदार्थों, 59.1 प्रतिशत लोगों ने टिकाऊ घरेलू उत्पादों, 58.7 प्रतिशत ने आवासों तथा 64.6 प्रतिशत ने सेवाओं के दाम बढ़ने की आशंका जताई है। महंगाई दर के बारे में कहा गया है कि सर्वेक्षण में हिस्सा लेने वाले परिवारों को लगता है उनके लिए वास्तविक महंगाई दर 8.9 प्रतिशत है जो अगले तीन महीने में 8.8 प्रतिशत तथा एक साल में 9.7 प्रतिशत रहेगी। दिसंबर 2015 में समाप्त तिमाही में लोगों ने तत्कालीन महंगाई दर 10.5 प्रतिशत बताई थी।