ऊर्जा दक्ष पंखें-पंपों का वितरण शुरू
विजयवाड़ा ।सरकार ने विजयवाड़ा, आंध्रप्रदेश में दो योजनाएं नेशनल एनर्जी एफिशिएंट एग्रीकल्चरल पंप्स प्रोग्राम और नेशनल एनर्जी एफिशिएंट फैन प्रोग्राम शुरू की हैं। कार्यक्रम का शुभारंभ आंध्रप्रदेश के मुख्यमंत्री एन चंद्रबाबू नायडू ने ऊर्जा दक्ष प्रकाश व्यवस्था (एनर्जी एफिशिएंसी लाइटिंग) पर दो दिवसीय अंतरराष्ट्रीय कार्यशाला के उद्घाटन सत्र में की। नेशनल एनर्जी एफिशिएंट फैन प्रोग्राम के अंतर्गत वितरित किए जाने वाले ये पंखे पारंपरिक पंखों की तुलना में 30 फीसदी अधिक ऊर्जा दक्ष हैं, जोकि 75 से 80 वॉट तक के होते हैं। फिलहाल, प्रत्येक उपभोक्ता को दो ऊर्जा दक्ष पंखे 60 रुपए प्रतिमाह ईएमआई के आधार पर दिए जाएंगे। ईएमआई की राशि दो वर्ष तक उपभोक्ताओं के बिजली बिलों में जोड़ दी जाएगी। उपभोक्ता 1250 रुपए की एक मुश्त राशि का भुगतान कर भी पंखा खरीद सकते हैं। नेशनल एनर्जी एफिशिएंट एग्रीकल्चर पंप्स प्रोग्राम के अंतर्गत पंपों में एक स्मार्ट कंट्रोल पैनल और एक सिमकार्ड लगा होता है जिससे किसान अपने मोबाइल फोन से ही कहीं से भी या अपने घरों में बैठे रहकर ही इन पंपों को नियंत्रित कर सकते हैं। ईईएसएल किसानों को इस कार्यक्रम के अंतर्गत 200,000 बीईई स्टार रेटिंग पंप सैटों का वितरण करेगी।