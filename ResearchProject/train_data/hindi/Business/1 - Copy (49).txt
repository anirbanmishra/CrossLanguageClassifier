सरकारी खजाने में सार्वजनिक उपक्रमों का योगदान घटा
नई दिल्ली ।केंद्रीय सार्वजनिक उपक्रमों की सरकारी खजाने में हिस्सेदारी 9.23 प्रतिशत घटकर दो लाख 20 हजार 982 करोड़ से दो लाख 585 करोड़ रुपए रह गई है।सरकार की ताजा रिपोर्ट के मुताबिक मांग घटने के कारण केंद्रीय सार्वजनिक उपक्रमों के सरकारी खजाने में योगदान में कमी आई है। उत्पाद शुल्क, सीमा शुल्क, कॉरपोरेट टैक्स, केंद्र सरकार के ऋण पर ब्याज, लाभांश और अन्य शुल्क के रूप में जमा राशि में गिरावट दर्ज की गई है। आंकड़ों के अनुसार वर्ष 2013-14 में 2,20,982 करोड़ रुपए सरकारी खजाने में आए थे जबकि वर्ष 2014-15 में यह राशि 2,00,585 करोड़ रुपए रही है। इसमें 9.23 प्रतिशत की गिरावट हुई है। संसद में हाल में पेश नवीनतम सार्वजनिक उपक्रम सर्वेक्षण के मुताबिक केंद्र के सार्वजनिक उपक्रमों की संख्या 298 है। इनमें पांच ऐसे सार्वजनिक उपक्रम हैं, जिनमें पहली पंचवर्षीय योजना में कुल 29 करोड़ रुपयों का निवेश किया गया था। केंद्र के कुल 298 सार्वजनिक उपक्रम इकाइयों में 63 बनने की प्रक्रिया में हैं और 235 काम कर रहे हैं। केंद्र के इन सार्वजनिक उपक्रमों में सात महारत्न, 17 नवरत्न और 73 मिनी रत्न हैं। केंद्र के घाटा उठाने वाले सार्वजनिक क्षेत्र के उपक्रमों का घाटा वित्त वर्ष 2014-15 में एक लाख 30 हजार 963 करोड़ रुपए का था। वित्त वर्ष 2013-14 में यह घाटा एक लाख 49 हजार 636 करोड़ रुपए था। इस तरह इस घाटे में 28.20 प्रतिशत की बढ़ोतरी दर्ज की गई। सबसे ज्यादा घाटा उठाने वाले केंद्रीय सार्वजनिक उपक्रमों में बीएसएनएल, एयर इंडिया और एमटीएनएल हैं। सर्वाधिक मुनाफा कमाने वाले केंद्रीय सार्वजनिक उपक्रमों में ओएनजीसी, सीआईएल और एनटीपीसी शामिल हैं और कुल लाभ में इनकी हिस्सेदारी क्रमश: 22.72 प्रतिशत, 17.15 प्रतिशत और 13.19 प्रतिशत है।सर्वेक्षण के मुताबिक 31 मार्च, 2015 तक केंद्र के इन सार्वजनिक उपक्रमों में से 157 लाभ कमा रहे हैं। घाटे में चलने वाले सार्वजनिक उपक्रमों की संख्या 77 है। केंद्र का सिर्फ एक सार्वजनिक उपक्रम न तो लाभ कमा रहा है और न इसमें हानि हो रही है। सर्वेक्षण में कहा गया है कि 31 मार्च, 2015 को केंद्र के सार्वजनिक क्षेत्र के उपक्रमों की कुल आय 19 लाख 65 हजार 254 करोड़ रुपए थी जो 31 मार्च 2014 की कुल आय 20 लाख 56 हजार 336 करोड़ रुपए से 3.40 प्रतिशत कम है। वित्त वर्ष 2013-14 के दौरान केंद्र के सार्वजनिक क्षेत्र के उपक्रमों का रिजर्व और सरप्लस 7 लाख 46 हजार 994 करोड़ रुपए था, जो वित्त वर्ष 2014-15 को बढ़ कर 7 लाख 71 हजार 672 करोड़ रुपए हो गया। इस तरह इसमें 3.30 प्रतिशत का इजाफा हुआ है। वित्त वर्ष 2013-14 में केंद्र के सभी सार्वजनिक क्षेत्र के उपक्रमों की नेटवर्थ 9 लाख 45 हजार 717 करोड़ रुपए थी, जो वित्त वर्ष 2014-15 में बढ़ कर 9 लाख 84 हजार 692 करोड़ रुपए हो गई। इस तरह इसमें 4.12 प्रतिशत की बढ़ोतरी दर्ज की गई। वर्ष 2014-15 में इन सार्वजनिक उपक्रमों का मुनाफा एक लाख 30 हजार 963 करोड़ रुपए था जबकि वर्ष 2013-14 में यह एक लाख 49 हजार 636 करोड़ रुपए रहा। इस तरह इसमें 12.88 प्रतिशत की गिरावट दर्ज की गई। केंद्रीय उपक्रमों में 46 शेयर बाजार में सूचीबद्ध हैं और इनमें से 45 में खरीद-बिक्री हो रही है। बीते वित्त वर्ष के अंत तक इनकी बाजार पूंजी 13 लाख 27 हजार 127 करोड़ रुपए थी, जबकि 31 मार्च, 2014 को यह बाजार पूंजी 11 लाख दो हजार 730 करोड़ रुपए थी। इस तरह इसमें 20.35 प्रतिशत की बढ़ोतरी दर्ज की गई