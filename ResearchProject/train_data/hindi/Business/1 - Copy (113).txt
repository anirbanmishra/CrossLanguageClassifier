आज बाजार में एक और नए शेयर की लिस्टिंग हुई है। एनएसई पर इंफीबीम का शेयर करीब 5 फीसदी के प्रीमियम के साथ 453 रुपये प्रति शेयर के भाव लिस्ट हुआ है। इंफीबीम ने शेयरों की लिस्टिंग के लिए 432 रुपये प्रति शेयर का इश्यू प्राइस तय किया था।

लिस्टिंग के बाद इंफीबीम का शेयर 460 रुपये के ऊपरी स्तर तक पहुंचने में कामयाब हुआ, लेकिन इसका शेयर 440.25 रुपये तक भी लुढ़का। गौरतलब है कि इंफीबीम का इश्यू मुश्किल से पूरा भरा था और ये इश्यू 1.11 गुना सब्सक्राइब हुआ था। इंफीबीम ने आईपीओ से 450 करोड़ रुपये की पूंजी जुटाई है।

इंफीबीम के एमडी, विशाल मेहता का कहना है कि कंपनी का सर्विसेज सेगमेंट पर ज्यादा फोकस है और इससे अच्छी आय भी हासिल हो रही है। अगले 5 साल में अच्छी ग्रोथ की उम्मीद है और वित्त वर्ष 2016 की पहली छमाही में मुनाफा हुआ है। बिल्डबाजार के कारोबार से कंपनी को मुनाफे में आने में मदद मिली है।