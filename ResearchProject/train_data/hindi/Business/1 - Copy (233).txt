शेयर बाजार की उठापटक और स्टॉक के गिरते दामों ने घरेलू निवेशकों को निराश कर दिया है। म्युचुअल फंड पर इसका असर साफ तौर पर देखने को मिल रहा है। इक्विटी म्युचुअल फंड योजनाओं के आंकड़े देखने पर पता चलता है कि साल 2016 के पहले ही महीने में सिर्फ 2,914 करोड़ रुपये का निवेश हुआ है। ये आंकड़ा भले छोटा ना लगे लेकिन साल 2015 के औसत की तुलना में ये 40 फीसदी ही है। 2015 में म्युचुअल फंड में औसत निवेश 7550 करोड़ रुपये रहा है।

सेंसेक्स में एक ही महीने के भीतर 4.8 फीसदी की गिरावट से निवेशकों का भरोसा डिगा है जिसके चलते बाजार में निवेश प्रभावित हुआ। विदेशी निवेशक जिस तरह बिकवाली का रुझान दिखा रहे हैं, ऐसे में अगर म्युचुअल फंड में निवेश की रफ्तार धीमी पड़ी तो बाजार की सेहत के लिए ये खराब होगा।