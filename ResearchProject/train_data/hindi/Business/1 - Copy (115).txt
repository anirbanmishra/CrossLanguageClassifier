आज से माइक्राफाइनेंस कंपनी इक्विटास होल्डिंग्स का आईपीओ खुल गया है। कंपनी ने एंकर इन्वेस्टर्स से 653 करोड़ रुपए जुटाए हैं। 109 रुपये से 110 रुपये के प्राइसबैंड पर कंपनी इस इश्यू से 2177 करोड़ रुपये जुटाएगी। इस आईपीओ में कंपनी 6.5 करोड़ नए शेयर जारी करेगी। जबकि 13.25 करोड़ शेयर ऑफर फॉर सेल के तहत इश्यू किए जाने हैं, यानी इस इश्यू का दो तिहाई हिस्सा पुराने निवेशकों की जेब में जाएगा। इक्विटास का आईपीओ 7 अप्रैल को बंद होगा।

इक्विटास होल्डिंग्स फाइनेंशियल सर्विसेज कारोबार में है। कंपनी आंत्रप्रेन्योर और एमएसई सेगमेंट के लिए फाइनेंसिंग करती है। कंपनी की माइक्रोफाइनेंस, व्हीकल फाइनेंस, होम लोन बिजनेस से संबंधित 3 सब्सिडियरी हैं। इक्विटास होल्डिंग्स फाइनेंशियल माइक्रोफाइनेंस में औसत 2,000 से 35,000 रुपये का कर्ज देती है।

इक्विटास होल्डिंग्स के एमडी पी एन वासुदेवन बताया कि इक्विटास होल्डिंग्स एक कोर इंवेस्टमेंट कंपनी है। इसकी 3 पूर्ण स्वामित्व वाली सब्सिडियरीज हैं। कंपनी ने स्मॉल फाइनेंस बैंक लाइसेंस के लिए आरबीआई में आवेदन कर रखा है। ये आईपीओ कंपनी में विदेशी होल्डिंग कम करने के आरबीआई के नियमों को पूरा करने के लिए लाया जा रहा है। जिससे कि कंपनी को स्मॉल फाइनेंस बैंक लाइसेंस की शर्तो को पूरा कर सके।

एमडी पी एन वासुदेवन ने आगे कहा कि इस आईपीओ के बाद कंपनी में 93 फीसदी की फॉरेन होल्डिंग कम होकर 35 फीसदी के आसपास आ जाएगी। इसके बाद कंपनी की तीनों सहायक कंपनियों को मर्ज करके एक कंपनी बनाया जाएगा। जिसके बाद ही कंपनी बैंकिंग कंपनी बन पाएगी। इस मर्जर के लिए मद्रास उच्च न्यायालय में अपील की गई है।