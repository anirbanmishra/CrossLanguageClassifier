ईसीबी की बैठक होने वाली है और इसमें बॉन्ड परचेज प्रोग्राम बढ़ने की उम्मीद है। हर महीने 60 अरब यूरो के सरकारी बॉन्ड की खरीद को बढ़ाने की बात कही जा रही है जिसके बाद बॉन्ड खरीद हर महीने 70 अरब यूरो होने की उम्मीद है। इसके बाद निगेटिव डिपॉजिट रेट में और कटौती संभव है और डिपॉजिट रेट 0.20 फीसदी में कटौती की उम्मीद है।

क्रॉसब्रिज कैपिटल के चीफ स्ट्रैटेजिस्ट और हेड ऑफ इन्वेस्टमेंट मनीष सिंह का कहना है कि नॉन फॉर्म पेरोल डेटा उम्मीद के मुताबिक ही आने का अनुमान है। फेडरल रिजर्व के मार्च में ब्याज दरें बढ़ाने की उम्मीद नहीं है। ईसीबी की बैठक में बॉन्ड परचेज प्रोग्राम बढ़ने की उम्मीद है और ये 70 अरब यूरो के होने की उम्मीद है। यूरोप में महंगाई का अनुमान जरूरत से ज्यादा घटने की वजह से ये कदम लिया जा सकता है। अगर इस तरह के कदम लिए जाते हैं तो ये यूरोपियन इकोनॉमी के लिए अच्छा ही रह सकता है। जब महंगाई का अनुमान जरूरत से ज्यादा घटने लगता है तो ये बैंकों के लिए अच्छा नहीं रहता क्योंकि कर्ज की मांग भी कम हो जाती है और इकोनॉमी में मांग भी घट जाती है।

ये हफ्ता ग्लोबल और भारतीय बाजारों के लिए काफी अच्छा रहा है और इसके चलते बाजार में बड़ी तेजी आ चुकी है तो अगले हफ्ते इन बाजारों में कुछ मुनाफावसूली की जा सकती है। अब जब लोगों ने देखा कि बड़ी गिरावट के खतरे में भी भारतीय बाजार इतना चढ़ सकते हैं तो भारतीय बाजारों के लिए भरोसा बढ़ गया है। लिहाजा अगर अगले हफ्ते घरेलू बाजार में मुनाफावसूली भी होती है तो लोग निचले स्तरों पर खरीदारी कर सकते हैं।
