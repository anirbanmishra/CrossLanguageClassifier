एस्सेल ग्रुप ने 2 और 3 अप्रैल को आईवीआरसीएल के 55 लाख शेयरों में खरीदारी की है। 55 लाख शेयरों में खरीदारी के बाद अब एस्सेल ग्रुप की आईवीआरसीएल में हिस्सेदारी 10.19 फीसदी से बढ़कर 12.27 फीसदी हो गई है।

इससे पहले हाल ही में एस्सेल समूह ने ओपन मार्केट के जरिए आईवीआरसीएल की 10.19 फीसदी हिस्सेदारी खरीदी थी। जिसके बाद से ही एस्सेल समूह द्वारा आईवीआरसीएल के अधिग्रहण की अटकलों का बाजार गर्म है। हालांकि आरवीआरसीएल के प्रबंधन ने पहले ही साफ कर दिया है कि एस्सेल समूह को अधिग्रहण नहीं करने देंगे।

आईवीआरसीएल को बचाने के लिए कंपनी के संस्थापक सुधीर रेड्डी एस्सेल ग्रुप को कंपनी बोर्ड में सीट नहीं देने की पूरी कोशिश कर रहे हैं। इस मामले पर चर्चा करने के लिए कंपनी की आपातकालीन बोर्ड बैठक भी बुलाई गई थी।

सुधीर रेड्डी का कहना है कि केवल हिस्सा खरीदने से खरीदार को कंपनी में बोर्ड सीट नहीं मिल जाती। कंपनी में 11.2 फीसदी हिस्सा रखने वाले सुधीर रेड्डी के मुताबिक कंपनी को एस्सेल ग्रुप की ओर से बोर्ड सीट के लिए कोई जानकारी नहीं मिली है। हालांकि रेड्डी ने ये भी साफ किया कि अगर एस्सेल ग्रुप बोर्ड में सीट की मांग करता है तो इसपर आखिरी फैसला बोर्ड ही लेगा।