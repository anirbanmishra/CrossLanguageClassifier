शीर्ष चार पर मारुति
नई दिल्ली ।घरेलू बाजार में 31 मार्च को समाप्त वित्त वर्ष में देश की सबसे बड़ी कार निर्माता कंपनी मारुति सुजुकी इंडिया लिमिटेड के वाहनों की बिक्री 11.5 प्रतिशत बढ़ी तथा सबसे ज्यादा बिकने वाले चार मॉडल उसी के रहे। कंपनी ने पिछले वित्त वर्ष की बिक्री के आंकड़े जारी करते हुये बताया कि मार्च में लगातार चौथे साल शीर्ष चार मॉडलों पर उसका कब्जा रहा। 2015-16 में आॅल्टो सबसे ज्यादा बिकने वाली कार रही जबकि इसके बाद क्रमश: डिजायर, स्विफ्ट और वैगनआर का स्थान रहा। वित्त वर्ष के दौरान कुल घरेलू बिक्री 1170702 से 11.5 प्रतिशत बढ़कर 1305351 इकाई पर पहुंच गई। इसमें उपयोगी वाहनों की बिक्री 38.4 प्रतिशत बढ़कर 94416 पर पहुंच गई जबकि यात्री कारों की बिक्री 9.6 प्रतिशत बढ़कर 1067464 इकाई रही। वित्त वर्ष 2014-15 में कंपनी ने 68198 उपयोगी वाहन और 973531 यात्री कारें बेची थीं। गत वित्त वर्ष यात्री कारों में मिनी कारों आॅल्टो और वैगनआर की बिक्री 1.7 प्रतिशत बढ़कर 432977 इकाई, कॉम्पैक्ट कारों स्विफ्ट, रिज, डिजायर, सेलेरियो और बलेनो की बिक्री 9.3 प्रतिशत बढ़कर 541951 इकाई, सुपर कॉम्पैक्ट कार डिजायर टूर की बिक्री 105.5 प्रतिशत बढ़कर 38303 पर तथा मिड साइज कार सियाज की बिक्री 63.6 प्रतिशत बढ़कर 54233 पर पहुंच गई। वैनों की बिक्री में 11.2 प्रतिशत का इजाफा हुआ और यह 128973 से बढ़कर 143471 इकाई पर पहुंच गई। वित्त वर्ष के दौरान निर्यात में 1.8 प्रतिशत का इजाफा हुआ और यह 123897 वाहनों पर पहुंच गया। कंपनी ने बताया कि इस दौरान निर्यात और घरेलू बिक्री मिलाकर कुल बिक्री 1292415 से 10.6 प्रतिशत बढ़कर 1429248 पर रही।