शेयरों का आनलाइन कारोबार 76 फीसदी बढ़ा
नई दिल्ली ।इलेक्ट्रॉनिक उपकरणों की आसान उपलब्धता, इंटरनेट की स्पीड में बढ़ोतरी और विश्लेषणपरक सूचनाओं तक पहुंच बढ़ने की बदौलत आय में बढ़ोतरी के उद्देश्य से युवा निवेशकों के बीच पिछले दो वर्षों में शेयरों के आनलाइन कारोबार में 76 फीसदी से अधिक की वृद्धि हुई है।वाणिज्य एवं उद्योग संगठन एसोचैम की रिपोर्ट में कहा गया है कि शेयर कारोबार का तीव्र, कुशल एवं बाधा रहित आनलाइन विकल्प युवाओं में काफी तेजी से लोकप्रिय हो रहा है। इसके जरिए देश के किसी भी हिस्से में रह रहे लोग किसी भी समय आनलाइन ट्रेडिंग के भागीदार बन सकते हैं। पिछले दो वर्षों में इंटरनेट सेवाओं के विस्तार में दस गुणा से अधिक की वृद्धि होने की बदौलत शेयरों का आॅनलाइन कारोबार उद्योग सालाना आधार पर 160 प्रतिशत की दर से बढ़ रहा है। दिल्ली एवं राष्ट्रीय राजधानी क्षेत्र (एनसीआर), मुंबई, अहमदाबाद, कोच्चि, बेंगलुरु, पुणे, हैदराबाद, कोलकाता, इंदौर, पटना, चंडीगढ़ और देहरादून में निवेशकों से बातचीत के आधार पर तैयार इस रिपोर्ट में 78 फीसदी लोगों ने कहा कि देश का प्रत्येक युवा अपनी आय में बढ़ोतरी की चाहत रखता है। ऐसे में शेयरों की आॅनलाइन ट्रेडिंग काफी मुनाफा देने वाला कारोबार है। इसके लिए शेयर बाजार की मामूली जानकारी की ही जरूरत पड़ती है। रिपोर्ट के अनुसार, ट्रेडिंग अकाउंट खुलने के बाद आनलाइन माध्यम के जरिए बिना किसी ब्रोकर के म्युचुअल फंड, शेयर, आरंभिक सार्वजनिक निर्गम (आईपीओ) एवं इक्विटी में कारोबार करना आसान हो जाता है। इस कारोबार में महिला निवेशकों की भागीदारी पुरुषों के बराबर है। शेयरों के आनलाइन कारोबार में निजी क्षेत्र में काम करने वाले कर्मचारियों की सर्वाधिक 32 फीसदी हिस्सेदारी है। इसी तरह सार्वजनिक क्षेत्र के कर्मचारियों की हिस्सेदारी 20 प्रतिशत, निजी कारोबार करने वालों की 16 प्रतिशत जबकि पेशेवरों की 12 प्रतिशत है। सर्वे में शामिल निवेशकों में से 36 फीसदी की सालाना आय शून्य से चार लाख रुपए, 32 फीसदी की पांच से आठ लाख रुपए, 16 फीसदी की नौ से 12 लाख रुपए और आठ फीसदी की 13 से 15 लाख रुपए तक है। रिपोर्ट के अनुसार, सर्वाधिक 64 प्रतिशत युवा निवेशक वायदा एवं विकल्प (एफएंडओ) में कारोबार करना पसंद करते हैं। इससे यह प्रदर्शित होता है कि एफएंडओ कारोबार से होने वाले लाभ के बारे में युवाओं के बीच अधिक से अधिक जागरूकता लाने की जरूरत है।