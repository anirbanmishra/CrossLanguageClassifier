फाइनेंशियल प्लानिंग जितनी जल्दी शुरू कि जाए, उतना अच्छा होगा। और यही बात  आज का यूथ बखूबी समझता है। बेहतर लाइफस्टाइल और अपने सपनों में तालमेल बैठाने के लिए सही फाइनेंशियल प्लानिंग ही एक रास्ता है, जो आप अपना सकते हो। यहां आज आपके निवेश से जुड़ी उलझनों को सुलझा रहे हैं बजाज कैपिटल के सीईओ अनिल चोपड़ा।

सबसे पहले बात करते हैं पीएफ की। सूत्रों के मुताबिक प्रोविडेंट फंड यानि पीएफ से पूरे पैसे निकालने पर लगी पाबंदी हटाने का फैसला लिया जा सकता है। अगले महीने होने वाली एंप्लॉई प्रोविडेंट फंड ऑर्गेनाइजेशन यानी ईपीएफओ बोर्ड की बैठक में इस पर फैसला लिया जा सकता है। सरकार नियमों मे फेरबदल करते हुए 57 की उम्र से पहले पीएफ की पूरी रकम निकालने पर लगाई रोक  रद्द करने पर विचार कर सकती है। दरअसल सरकार ने 57 की उम्र से पहले पूरी रकम निकालने पर रोक लगाई है। इसी साल 4 फरवरी से ये नया नियम लागू हुआ था।

सूत्रों के मुताबिक अब रकम निकालने की शर्तों में  बदलाव किया जाएगा जिसके तहत कर्मचारियों को 2 विकल्प दिए जा सकते हैं। पहला ये कि कर्मचारी चाहे तो अपना और कंपनी दोनों का हिस्सा निकाल सकता है। दूसरा ये कि पूरी रकम नहीं निकालने पर बाकी रकम पर ब्याज मिलता रहेगा। बता दें कि 4 फरवरी से पहले के नियमों के तहत 57 साल की उम्र पूरी होने पर 90 फीसदी तक रकम निकाल सकते थे।

सूत्रों के मुताबिक कर्मचारी के नौकरी नहीं करने की अवधि को भी पेंशन में जोड़े जाने का प्रस्ताव है। सूत्रों के हवाले से मिली जानकारी के मुताबिक अगले महीने होने वाली ईपीएफओ की बोर्ड की बैठक में अंतिम फैसला लिया जा सकता है। दरअसल 29 मार्च को हुई बैठक में बोर्ड ट्रस्टी ने इन सभी मुद्दों को उठाया था। अब लेते हैं आपके निवेश से जुड़े सवाल।

सवाल: अनिल जी युवाओं को अक्सर ये कन्फ्यूजन होता है कि मुझे जो सैलरी मिली है उससे मैं अपनी तमाम ख्वाहिसें पूरी करूं या निवेश की शुरुआत करुं, आप बताएं उन्हें क्या करना चाहिए?

जवाब: पहला फंडा ये है कि पहले आप अपने सेविंग के लिए तय पैसा निकाल लें उसके बाद बचा हुआ पैसा खर्च करें। खर्च के बाद बचे पैसे को जमा करने की रणनीति कतई न अपनाएं। अगर आपकी शादी नहीम हुई है और आप अपने माता पिता के साथ रहते हैं तो आप अपनी आय का 40 फीसदी तक बचा सकते हैं। अगर आप 25000 रुपये महीने का कमा रहे हैं तो आपको कम से कम 10 रुपये महीने बचाने चाहिए। बाकी में अपने खर्चे और शौक पूरे करने चाहिए।

सवाल: मेरी उम्र 28 साल है। मैं सरकारी कर्मचारी हूं और मेरी आय 60 हजार रुपये महीना है। मैं इक्विटी एमएफ में 12000 रुपये महीने की एसआईपी कर रहा हूं। एलआईसी में 62000 रुपये सालाना जमा करता हूं। 1 करोड़ रुपये का टर्म प्लान ले रखा है। पीपीएफ में 1 लाख रुपये सलाना जमा करता हूं। मुझे बच्चों की शिक्षा के लिए 75 लाख रुपये, उनकी शादी के लिए 40 लाख रुपये और रिटायमेंट के लिए 3 करोड़ रुपये चाहिए। निवेश विकल्प बताइये?

जवाब: आपका मौजूदा निवेश अच्छा है। अपने निवेश को लक्ष्य के साथ जोड़े। 6000 रुपये की 3 एसआईपी से पढ़ाई के लिए 2035 तक 75 लाख रुपये जमा हो जाएंगे। 1000 रुपये की एसआईपी से शादी के लिए 30 साल में 60 लाख रुपये जमा हो जाएंगे। 5000 रुपये की एसआईपी से रिटायरमेंट के लिए 4.5 करोड़ रुपये जमा हो जाएंगे।
