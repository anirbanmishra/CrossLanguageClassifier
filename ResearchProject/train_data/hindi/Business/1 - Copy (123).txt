बजट में किसानों पर फोकस है और मोदी सरकार का दावा है कि 29 फरवरी को पेश किए गए बजट में किसानों के लिए अहम एलान किए गए हैं। लेकिन दिल्ली में बजट पर आयोजित फार्मर फोरम में किसान संगठनों ने सरकारी दावों की धज्जियां उड़ा दीं। खुद आरएसएस से जुड़े भारतीय किसान संघ ने भी सरकार के दावों पर कई सवाल उठाए हैं।

इस बजट को एक लाइन में समझना हो तो यूं कहा जाएगा कि अमीर से लो और गांव गरीब को दो। उम्मीद थी कि भले ही अमीर और मिडिल क्लास नाराज हो जाएं लेकिन कम से कम किसान तो खुश होगा लेकिन कृषि विशेषज्ञों से जुड़े लोग तो कुछ और ही कह रहे हैं।

दूसरे तो छोड़िए आरएसएस का किसान विंग यानी भारतीय किसान संघ भी सरकार की एमएसपी नीति पर सवाल उठा रहा है। वहीं भारतीय कृषक समाज का कहना है कि मोदी सरकार ने किसानों की सुध लेने में देर कर दी।

यूपीए सरकार ने भी किसानों के पक्ष में खूब आंकड़ों गिनाए थे। अब एनडीए सरकार भी यही कर रही है। लेकिन सत्ता परिवर्तन से पहले भी किसान खुदकुशी कर रहे थे और अब भी कर रहे हैं। आंकड़ों के आईने में तो किसानों की सूरत हमेशा अच्छी दिखती है। सवाल ये है कि क्या इस बार असलियत में भी सूरत बदलेगी।