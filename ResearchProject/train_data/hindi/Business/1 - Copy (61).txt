कोर उद्योगों का उत्पादन बढ़ा
नई दिल्ली ।देश के प्रमुख आठ उद्योग क्षेत्रों (कोर उद्योगों) का उत्पादन में फरवरी 2015 की तुलना में इस साल फरवरी में 5.7 प्रतिशत वृद्धि दर्ज की गयी है। मौजूदा वित्त वर्ष में अप्रैल से फरवरी तक अवधि में कोर उद्योगों के उत्पादन की समग्र वृद्धि 2.3 प्रतिशत रही। कोर औद्योगिक उत्पादन सूचकांक में आधारभूत ढांचे से जुड़े प्रमुख आठ उद्योगों को शामिल किया जाता है। इनमें कोयला, कच्चा तेल, प्राकृतिक गैस, रिफाइनरी, उर्वरक, इस्पात, सीमेंट और बिजली शामिल हैं। आंकडों में कहा गया है कि कोयला क्षेत्र का उत्पादन फरवरी 2016 में 3.9 प्रतिशत बढ़ा है और अप्रैल से फरवरी की अवधि में यह वृद्धि 5.0 प्रतिशत दर्ज की गयी है। आलोच्य महीने में कच्चे तेल के उत्पादन में तेजी 0.8 प्रतिशत रही, जबकि मौजूदा वित्त वर्ष में इसके इसमें 1.0 प्रतिशत की कमी आयी है। इसी तरह से फरवरी में प्राकृतिक गैस के उत्पादन में 1.71 प्रतिशत की तेजी आयी है, जबकि अप्रैल 2015 से फरवरी 2016 की अवधि में इसके उत्पादन में 3.6 प्रतिशत की गिरावट दर्ज की गयी है। फरवरी 2016 में रिफाईनरी उत्पादन में 8.1 प्रतिशत की बढ़ोतरी हुई है और चालू वित्त वर्ष में अप्रैल से फरवरी की अवधि में यह 3.1 प्रतिशत बढ़ा। आलोच्य माह में उर्वरक उत्पादन की वृद्धि 16.3 प्रतिशत रही और अप्रैल से फरवरी तक की अवधि में 10.3 प्रतिशत वृद्धि दर्ज की गयी है। फरवरी में इस्पात का उत्पादन 0.5 प्रतिशत, सीमेंट का उत्पादन 13.5 प्रतिशत और बिजली का उत्पादन 9.2 प्रतिशत बढ़ गया। फरवरी 2015 से अप्रैल 2016 की अवधि में इस्पात का उत्पादन 1.8 प्रतिशत घटा है। इसी अवधि में सीमेंट का उत्पादन 3.9 प्रतिशत और बिजली का उत्पादन 4.6 प्रतिशत बढ़ गया है।