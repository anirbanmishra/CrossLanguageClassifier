कॉल ड्रॉप मामले में टेलीकॉम कंपनियों को सुप्रीम कोर्ट से भी कोई अंतरिम राहत नहीं मिली है। मामले की अगली सुनवाई 10 मार्च को होगी। मुख्य न्यायधीश टी एस ठाकुर की अध्यक्षा वाली पीठ कॉल ड्रॉप मामले की सुनवाई कर रही है। वैसे कॉल ड्रॉप मामले में सुप्रीम कोर्ट का रूख भी सख्त ही नजर आ रहा है। सुप्रीम कोर्ट ने टेलीकॉम कंपनियों को फटकार लगाते हुए कहा कि आप सिस्टम में सुधार क्यों नहीं करते ताकि आपको हर्जाना देना ही ना पड़े।

आइए आपको बताते हैं कि आखिर पूरा मामला क्या है। दरअसल 16 अक्टूबर 2015 को टेलीकॉम रेगुलेटर ट्राई ने कंपनियों को निर्देश दिया था कि कॉल ड्रॉप होने की सूरत में ग्राहक को प्रति कॉल 1 रुपये का जुर्माना देना होगा। ये रकम 3 रुपये से ज्यादा नहीं होगी यानी तीन कॉल ड्रॉप का पैसा टेलीकॉम कंपनी को भरना होगा। कंपनियों ने ट्राई के इस फरमान के खिलाफ दिल्ली हाईकोर्ट में दरवाजा खटखटाया था। दिल्ली हाईकोर्ट ने भी ट्राई के आदेश को सही मानते हुए उन्हें किसी तरह की कोई राहत नहीं दी थी। कंपनियों की दलील है कि जुर्माने से उन पर सालाना 54000 करोड़ रुपये का भार पड़ेगा।

इस मामले पर केपीएमजी के नेशनल लीडर टेलीकॉम, रोमल शेट्टी का कहना है कि कॉल ड्रॉप के हर्जाने से टेलीकॉम कंपनियों की बैलेंसशीट पर बहुत तगड़ा असर नहीं करेगा। हालांकि कॉल ड्रॉप हर्जाने से टेलीकॉम कंपनियों के मुनाफे पर थोड़ा असर जरूर देखने को मिल सकता है। फिलहाल टेलीकॉम कंपनियों को कॉल ड्रॉप हर्जाने से होने वाले नुकसान अंदाना लगा पाना थोड़ा मुश्किल है।