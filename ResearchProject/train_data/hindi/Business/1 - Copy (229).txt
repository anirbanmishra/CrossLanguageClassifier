जिंदगी एक बार मिलती है, तो सारे ख्वाब और ख्वाहिशें पूरे करना भी जरूरी होता है। लेकिन सारे सपने पूरे हो कैसे? इतने पैसें आएं कहां से? यहीं काम आता हो योर मनी, जहां हम आपको, आपके सपनों की जिंदगी जीने की राह दिखाते हैं। योर मनी में आपके निवेश से जुड़े सवालों के जवाब दे रहे हैं एटिका वैल्थ मैनेजमेंट के निखिल कोठारी।

आज हम सबसे पहले बात कर रहे हैं इक्विटी निवेश की तरफ बढ़ रहे रुझान की। देश में इक्विटी म्युचुअल फंड में निवेशकों का रुझान फिर से बढ़ने लगा है। यही वजह है कि इक्विटी म्युचुअल फंड में निवेश की कुल रकम 4 लाख करोड़ रुपये के पार चली गई है। ऐसा इक्विटी म्युचुअल फंड के अब तक के इतिहास में पहली बार हुआ है। यही नहीं, सिर्फ नवंबर के महीने में 2.5 लाख नए म्युचुअल फंड अकाउंट खोले गए हैं। खास बात ये है कि इक्विटी म्युचुअल फंड में जितना निवेश आ रहा है, उसका 90 फीसदी एसआईपी यानी सिस्टेमेटिक इन्वेस्टमेंट प्लान के जरिए आया है। साफ है कि बाजार में उतार चढ़ाव के बावजूद निवेशकों का भरोसा इक्विटी म्युचुअल फंड में बना हुआ है।

एक तरफ जहां इक्विटी म्युचुअल फंड में नए निवेशकों का रुझान बढ़ा है, वहीं पिछले साल भर में मिडकैप म्युचुअल फंड ने रिटर्न के मामले में ब्लू चिप फंड को पीछे छोड़ दिया है। यही नहीं, पिछले 3 साल के रिटर्न भी देखें तो मिडकैप, ब्लूचिप को पछाड़ते दिख रहे हैं। तो क्या निवेश के लिए मिडकैप म्युचुअल फंड ही बेहतर हैं, या पोर्टफोलियो में लार्जकैप फंड भी रखे जाएं, ये समझेंगे हम अपने एक्सपर्ट से।

निखिल कोठारी के मुताबिक मिडकैप एमएफ ने पिछले 3 सालों में शानदार रिटर्न दिए हैं। फार्मा को छोड़कर सभी सेक्टरों से बेहतर रिटर्न मिडकैप का रहा है। हालांकि मिडकैप फंड में ज्यादा जोखिम है। लेकिन 10 साल से ज्यादा की अवधि के लिए निवेश में जोखिम कम होता है। बता दें कि 10 साल की अवधि में मिडकैप फंड ने सालाना 15 फीसदी रिटर्न दिया है। निखिल कोठारी का कहना है कि अच्छे रिटर्न और कम जोखिम के लिए सही मिडकैप फंड चुनना बेहद जरूरी हो जाता है।

निखिल कोठारी का कहना है कि निवेश के पहले देखें कि पिछला प्रदर्शन कैसा है। अगर किसी फंड में बेंचमार्क से बेहतर रिटर्न हो तो निवेश कर सकते हैं। फंड का प्रदर्शन बाजार की हालत पर भी निर्भर करता है। रिटेल निवेशकों के लिए एसआईपी निवेश का सबसे अच्छा जरिया है। निखिल कोठारी का कहना है कि मिडकैप फंड में एकमुश्त निवेश नहीं करना चाहिए। निवेश के लिए ग्रोथ प्लान बेहतर है।