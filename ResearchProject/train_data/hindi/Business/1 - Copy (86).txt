बजाज क्यूट को यूरो एनकैप की वन स्टार रेटिंग
नई दिल्ली ।वाहन निर्माता कंपनी बजाज आटो लिमिटेड की छोटी कार क्यूट को वाहनों के सुरक्षा मानकों की जाँच करने वाले अंतर्राष्ट्रीय संगन यूरो एनकैप की रिपोर्ट में वन स्टार रेटिंग मिली है। कंपनी ने जारी बयान में कहा कि हाल की यूरो एनकैप रिपोर्ट में बजाज क्यूट को वन स्टार रेटिंग प्रदान की गई है, जो वीडब्ल्यू पोलो, फोर्ड फिगो, हुंडई आई10, मारुति आल्टो और टाटा नैनो जैसी मशहूर कारों की शून्य रेटिंग से बेहतर है। कंपनी के अध्यक्ष (कारोबार विकास एवं बीमा) एस. रविकुमार ने कहा कि 31 मार्च को समाप्त वित्त वर्ष तक रूस, तुर्की, इंडोनेशिया एवं पेरू सहित दुनिया के 19 देशों में अक्टूबर 2015 में लांच हुई क्यूट की 334 इकाइयों का निर्यात किया गया। केवल अप्रैल 2016 में 500 से अधिक क्यूट का निर्यात करने के लिए इसके उत्पादन में बढ़ोतरी की गई है। उन्होंने कहा कि चालू वित्त वर्ष में 10 हजार क्यूट के निर्यात का लक्ष्य रखा गया है। देश की प्रमुख वाहन निर्माता कंपनी बजाज आटो लिमिटेड अब स्पोर्टी बाइक बनाने वाली आस्ट्रियाई कंपनी केटीएम की मोटरसाइकिलें इंडोनेशिया में भी बेचेगी। कंपनी ने बताया कि दक्षिण-पूर्व एशिया के सबसे बड़े मोटरसाइकिल बाजार इंडोनेशिया में केटीएम के 400 सीसी तक की ड्यूक और आरसी बाइक बेचन के लिए दोनों के बीच करार हुआ है। इनकी बिक्री केटीएम के डीलरों द्वारा की जायेगी, लेकिन प्रबंधन की जिम्मेदारी बजाज पर होगी। बजाज आटो के अध्यक्ष (अंतरराष्ट्रीय कारोबार) राकेश शर्मा ने कहा कि बजाज ने केटीएम ब्रांड को भारत में सफलतापूर्वक स्थापित किया है। इंडोनेशिया में इसकी 400 सीसी तक की बाइकें बेचने के लिए हुआ करार इस दिशा में महत्वपूर्ण कदम है। हमें उम्मीद है कि दक्षिण-पूर्वी एशियाई बाजार में भी इसे स्थापित करने में हम जरूर सफल होंगे। केटीएम के मुख्य रणनीतिक अधिकारी ह्युबर्ट ट्रंकेनपॉज ने कहा, हमारी दीर्घकालीन रणनीति के तहत किए गए इस करार से दक्षिण-पूर्व एशिया में कंपनी की बिक्री बढ़ाने में मदद मिलेगी। साथ ही इंडोनेशिया में केटीएम की मजबूत उपस्थिति दर्ज करने में भी यह मददगार साबित होगा।