पिछले 5 साल में कॉरपोरेट इंडिया की हालत और कमजोर हुई है। कर्ज जुटाने के लिए प्रोमोटर्स की ओर से गिरवी रखे जाने वाले शेयरों की संख्या तेजी से बढ़ रही है। 5 साल में शेयर गिरवी रखने वालों की संख्या करीब 65 फीसदी बढ़ी है। फिलहाल बाजार के कुल मार्केट कैप का करीब 8.21 फीसदी हिस्सा गिरवी है, जबकि वित्त वर्ष 2011 में कुल मार्केट कैप का करीब 4.98 फीसदी हिस्सा गिरवी था।

एनएसई की करीब 1514 कंपनियों में से 505 कंपनियों ने अपने शेयर गिरवी रखे हैं। यही नहीं एनएसई की 98 कंपनियों के प्रोमोटरों का औसत 90 फीसदी हिस्सा गिरवी है, जबकि एनएसई की 209 कंपनियों के प्रोमोटरों का औसत 50 फीसदी हिस्सा गिरवी है। गौरतलब है कि बाजार की गिरावट से गिरवी रखे शेयरों की कीमत में गिरावट भी आती है। वित्त वर्ष 2015 के मुकाबले वित्त वर्ष 2016 में गिरवी शेयरों की वैल्यू घटी है। वित्त वर्ष 2016 में गिरवी शेयरों की वैल्यू 1.79 लाख करोड़ रुपये हो गई है। दरअसल शेयरों के भाव गिरने से शेयरों की वैल्यू घटी है।

हालांकि वित्त वर्ष 2016 में 39 कंपनियों ने गिरवी रखे शेयर छुड़वाकर गिरवी हिस्सा 0 फीसदी पर भी लाया है। गोल्डन टोबैको, मंगलम सीमेंट, जेपी इंफ्रा, जीएचसीएल और सूर्यज्योति स्पिनिंग मिल के प्रोमोटरों का कोई भी हिस्सा गिरवी नहीं है, लेकिन बजाज हिंदुस्तान, डीक्यू एंटरटेनमेंट, ईस्टर्न सिल्क, गोकलदास एक्सपोर्ट्स और आईवीआरसीएल के प्रोमोटरों का 100 फीसदी हिस्सा गिरवी है।
