अदानी की आस्ट्रेलियाई कोयला परियोजना को मंजूरी मिली
सिडनी ।विभिन्न क्षेत्रों में कारोबार करने वाली प्रमुख घरेलू कंपनी अदानी इंटरप्राइजेज लिमिटेड को आस्ट्रेलिया की क्वींसलैंड सरकार ने गैलिली बेसिन स्थित उसकी 7.7 अरब डॉलर की करमाइकल कोयला परियोजना का काम शुरू करने की अनुमति दे दी है।क्वींसलैंड के प्रीमियर अन्नास्टैसिया पैलसजुक ने कहा कि अदानी को 11 अरब टन कोयला भंडार वाली इस परियोजना के लिए सड़क और कार्यशाला बनाने के साथ ही बिजली एवं पाइपलाइन बिछाने की मंजूरी दे दी गई है। हालांकि कार्य शुरू करने से पहले कंपनी को कुछ और स्वीकृति लेनी होगी। कंपनी ने बयान में कहा कि वर्ष 2017 में परियोजना कार्य शुरू करने के उद्देश्य से दूसरे चरण की मंजूरियों को शीघ्र अंतिम रूप दिया जाएगा। कार्य की प्रगति पर्यावरण मामलों को लेकर पर्यावरणविदों की ओर से खड़ी की जाती रही वैधानिक चुनौतियों के समाधान पर निर्भर करेगी। उन्होंने कहा कि इस परियोजना को अटकाने के और प्रयास नहीं होने चाहिए क्योंकि कंपनी पहले ही कह चुकी है कि यहां के खदानों से निकलने वाले कोयले को खुले बाजार में नहीं बेचा जाएगा बल्कि इसका इस्तेमाल उसके भारतीय संयंत्रों में किया जाएगा। पर्यावरण संगठन पिछले पांच साल से इस परियोजना का विरोध कर रहे हैं। इसके तहत बैंकों से कंपनी को ऋण नहीं देने की अपील शामिल है। इसके मद्देनजर कई अंतरराष्ट्रीय बैंक गैलिली बेसिन में कोयला खदान शुरू करने के लिए ऋण नहीं देने की बात कह चुके हैं।