आठ फीसदी विकास दर के लिए जमीन तैयार : जेटली
सिडनी ।वित्त मंत्री अरुण जेटली ने कहा कि अगले कुछ साल में भारत के आठ फीसदी या उससे ज्यादा की रफ्तार से विकास के लिए जमीन तैयार हो चुकी है तथा इसमें बैंकिंग सेक्टर की अहम् भूमिका होगी। चार दिवसीय आस्ट्रेलिया दौरे पर आए जेटली ने पहले दिन मंगलवार को विभिन्न कार्यक्रमों में ये बातें कहीं। उन्होंने न्यू साउथ वेल्स प्रांत के प्रमुख माइक बायर्ड तथा आस्ट्रेलियाई कारोबारियों से मुलाकात के दौरान विनिर्माण एवं इंफ्रास्ट्रक्चर क्षेत्रों में निवेश के लिए भी आमंत्रित किया। जेटली ने यहां एस.पी. जैन स्कूल आफ ग्लोबल मैनेजमेंट के सिडनी परिसर में ‘रिइमेजनिंग इंडिया’ विषय पर लेक्चर के दौरान कहा कि भारत दुनिया की सबसे तेजी से बढ़ने वाली अर्थव्यवस्थाओं में एक है, लेकिन यह अब भी अपनी पूरी क्षमता से विकास नहीं कर रहा है। मौजूदा मोदी सरकार के कार्यकाल में वित्तीय अनुशासन एवं महंगाई कम करने की दिशा में महत्वपूर्ण सुधारों के दम पर अर्थव्यवस्था के कुलांचे भरने का उल्लेख करते हुये उन्होंने कहा कि इनसे विकास की रफ्तार बढ़ी है और अर्थव्यवस्था में स्थिरता आई है। उन्होंने कहा कि अगले कुछ वर्षों के लिए आठ प्रतिशत या इससे ज्यादा की दर से विकास के लिए जमीन तैयार हो चुकी है।एस.पी. जैन स्कूल आफ ग्लोबल मैनेजमेंट में अपने लेक्चर के दौरान वित्त मंत्री ने कहा कि पिछली वैश्विक मंदी के समय भी भारतीय अर्थव्यवस्था ने इसका मजबूती से सामना किया था। अनिश्चित वैश्विक आर्थिक परिस्थितियों के बाद भी महंगाई दर, वित्तीय घाटा और चालू खाता घाटा जैसे आर्थिक मानकों पर देश की अर्थव्यवस्था में महत्वपूर्ण सुधार हुआ है। जेटली ने कहा कि पिछले 22 महीने में सरकार ने कई सुधारात्मक कदम उठाये हैं। उसने विभिन्न नये क्षेत्रों को निवेश के लिए खोला है। वह कारोबार आसान बनाने, प्रक्रियाओं में पारदर्शिता लाने तथा अटकी हुई परियोजनाओं को गति देने की दिशा में काम कर रही है। प्रत्यक्ष तथा परोक्ष दोनों तरह के करों को युक्तिसंगत बनाने का उसका प्रयास है।विकास को गति देने के लिए सार्वजनिक निवेश बढ़ाने के साथ वित्तीय समावेशन, कुशल प्रशासन तथा नीतिगत एवं नियामक सुधारों के जरिये कारोबारी माहौल में सुधार के उपाय किये गये हैं। भारत में विनिर्माण और इंफ्रास्ट्रक्चर क्षेत्र में निवेश की आवश्यकता बताते हुये उन्होंने आॅस्ट्रेलियाई निवेशकों को इनमें निवेश के लिए आमंत्रित किया। बायर्ड के साथ वार्ता के दौरान जेटली ने कहा कि देश में बड़ी मात्रा में प्रत्यक्ष विदेशी निवेश (एफडीआई) की जरूरत है - विशेषकर विनिर्माण एवं इंफ्रास्ट्रक्चर क्षेत्रों में।यूनियन बैंक आफ इंडिया की सिडनी शाखा के उद्घाटन के मौके पर वित्त मंत्री ने कहा कि ऊंची विकास दर हासिल करने में बैंकों की भूमिका महत्वपूर्ण होगी। उन्होंने बैंकों को आश्वासन दिया कि पुन: पूंजीकरण के लिए उन्हें पर्याप्त राशि उपलब्ध कराई जाएगी। उन्होंने कहा कि सरकार ने रेलवे और रक्षा जैसे नये क्षेत्रों को भी एफडीआई के लिए खोल दिया है। राज्य सरकारें भी अपने स्तर पर विदेशी निवेश आकर्षित करने के लिए एक-दूसरे के साथ प्रतिस्पर्द्धा कर रही हैं। उन्होंने वार्ता में शामिल कारोबारियों से भारत में निवेश करने तथा ‘मेक इन इंडिया’ में अपना सहयोग देने का आह्वान किया। उन्होंने कहा कि वह विदेशी सरकारी कोषों से राष्ट्रीय निवेश एवं इंफ्रास्ट्रक्चर फंड (एनआईआईएफ), पेंशन तथा बीमा फंडों में निवेश की उम्मीद करते हैं। बायर्ड ने भारत में, विशेषकर इंफ्रास्ट्रक्चर क्षेत्र में, निवेश में रुचि दिखाई। उन्होंने भारत में उपलब्ध निवेश के मौकों से आॅस्ट्रेलिया के बड़े कारोबारी तबके को रू-ब-रू कराने के महत्व को रेखांकित किया।