विनिर्माण गतिविधियां आठ माह के उच्चतम स्तर पर
नई दिल्ली ।माँग बढ़ने से मार्च में देश के विनिर्माण क्षेत्र की गतिविधियाँ लगातार तीसरे महीने बढ़ते हुए आठ महीने के उच्चतम स्तर पर पहुँच गई। निक्की/मर्किट के मैन्युफैक्चरिंग पर्चेजिंग मैनेजर्स इंडेक्स (पीएमआई) पर मार्च में विनिर्माण क्षेत्र की गतिविधियाँ पिछले जुलाई के बाद के उच्चतम स्तर 52.4 पर पहुँच गई जबकि फरवरी 2016 में यह 51.1 रही थी। पीएमआई पर 50 से ऊपर का स्तर गतिविधियों में तेजी जबकि इससे नीचे का स्तर मंदी को प्रदर्शित करता है। पीएमआई पर मार्च में नए आॅर्डरों का सूचकांक भी पहले के 52.3 के मुकाबले बढ़कर 53.9 पर पहुँच गया। मर्किट की अर्थशास्त्री पोलियाना डी लीमा ने कहा,‘‘मार्च में विनिर्माण क्षेत्र में तेजी इस बात का संकेत हैं कि दिसंबर 2015 में चेन्नई में आई बाढ़ के बाद भी इस क्षेत्र ने मजबूती बरबरार रखी है। पिछले साल नवंबर के अंत और दिसंबर की शुरुआत में बाढ़ आने से उत्पादन वर्ष 2009 के न्यूनतम स्तर पर आ गया था। सुश्री लीमा ने कहा कि माँग में तेजी से कंपनियों को अपने उत्पादों के मूल्य में 16 महीने में सबसे तेज गति से बढ़ाने में मदद मिली है। साथ ही लागत में हो रही बढ़ोतरी की भरपाई में भी मददगार रही है। उन्होंने कहा कि खुदरा महंगायी अभी भी रिजर्व बैंक के मार्च 2017 तक इसको पाँच प्रतिशत तक करने के लक्ष्य से ऊपर है। यह आरबीआई की ब्याज दर में कटौती करने की राह में मुश्किल खड़ी कर सकता है। उन्होंने कहा कि विनिर्माण क्षेत्र पर मुद्रास्फीति का दबाव बना हुआ है। इससे रिजर्व बैंक ब्याज दरों को यथावत् रख सकता है।