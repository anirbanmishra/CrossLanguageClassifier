चार साल में पहली बार शेयरों ने किया निराश
मुंबई ।पिछले तीन वित्त वर्ष के दौरान एक के बाद एक बुलंदियों को छूता हुआ 30 हजार के पार पहुंचने वाले सेंसेक्स ने चालू वित्त वर्ष में पहली बार निवेशकों को निराश किया और इसने 9.37 प्रतिशत तथा नेशनल स्टॉक एक्सचेंज (एनएसई) के निफ्टी ने 9.12 प्रतिशत का गोता लगाया। वित्त वर्ष 2012-13 में 17400 अंक से सफर शुरू करने वाला सेंसेक्स उस वित्त वर्ष में 8.23 फीसदी बढ़ा। 2013-14 में इसने निवेशकों को 18.85 फीसदी का रिटर्न दिया और मोदी सरकार बनने के बाद नई घोषणाओं तथा पहलों के दम पर तो बाजार को जैसे पंख लग गये। पिछले साल 04 मार्च को इसने पहली बार 30 हजार अंक का आंकड़ा भी पार कर लिया। लेकिन, इसके बाद बाजार में गिरावट का दौर शुरू हुआ। यह मार्च 2015 के अंत में 27957.49 अंक पर बंद हुआ सेंसेक्स फिलहाल 25337.56 अंक तक उतर गया है। इस प्रकार इसमें 2015-16 के दौरान 9.37 फीसदी अर्थात 2619.93 अंक की गिरावट आ चुकी है। इससे पहले 2011-12 में इसमें 10.50 फीसदी की वार्षिक गिरावट दर्ज की गई थी। विशेषज्ञों के अनुसार, कमजोर वैश्विक आर्थिक परिदृश्य के कारण शेयर बाजार पर दबाव है। विशेषकर चीनी अर्थव्यवस्था के पिछले एक साल से लगातार कमजोर बने रहने से घरेलू बाजार में धारणा प्रभावित हुई है। पिछले साल अगस्त में चीन ने अपनी मुद्रा यूआन का दो दिन में चार प्रतिशत अवमूल्यन कर दिया। इससे 24 अगस्त को घरेलू शेयर बाजार करीब छह प्रतिशत टूट गये। बीएसई का सेंसेक्स 5.94 प्रतिशत यानी 1624.51 अंक लुढ़ककर 25741.56 अंक पर तथा नेशनल स्टॉक एक्सचेंज का निफ्टी 5.92 प्रतिशत यानी 490.95 अंक गिरकर 7809 अंक पर आ गया। सेंसेक्स की यह अब तक की सबसे बड़ी एकदिनी तथा निफ्टी के लिए दूसरी सबसे बडी एकदिनी गिरावट थी। मौजूदा वित्त वर्ष के दौरान निफ्टी में 9.12 फीसदी की गिरावट रही। पिछले साल मार्च के अंतिम कारोबारी दिवस पर 8491 अंक पर बंद होने वाला निफ्टी फिलहाल 7716.50 अंक तक उतर चुका है। वित्त वर्ष 2014-15 में यह 26.65 प्रतिशत, 2013-14 में 17.98 प्रतिशत तथा 2012-13 में 7.31 प्रतिशत चढ़ा था। वहीं, इससे पहले आखिरी बार निफ्टी में 2011-12 में 9.23 प्रतिशत की गिरावट दर्ज की गई थी। पिछले वित्त वर्ष में बड़ी कंपनियों के मुकाबले ज्यादा रिटर्न देने वाली मझौली तथा छोटी कंपनियों में भी 2015-16 में गिरावट रही, लेकिन यह तुलनात्मक रूप से काफी कम रही। बीएसई के मिडकैप में 0.64 प्रतिशत तथा स्मॉलकैप में 3.57 प्रतिशत की गिरावट दर्ज की गई और ये क्रमश: 10524.47 अंक तथा 10501.80 अंक तक उतर चुके हैं। पिछले वित्त वर्ष में मझौली कंपनियों ने निवेशकों को 49.55 फीसदी तथा छोटी कंपनियों ने 53.99 फीसदी का मुनाफा दिया था। शेयर बाजार की गिरावट से निवेशकों को 7.09 प्रतिशत यानी 7,19,947 करोड़ रुपये से अधिक का नुकसान उठाना पड़ा। बीएसई का बाजार पूंजीकरण घटकर 94,29,342 करोड़ रुपये पर आ गया। पिछले वित्त वर्ष यह 36.87 प्रतिशत बढ़कर मार्च 2015 के अंतिम कारोबारी दिवस पर 1,01,49,290 करोड़ रुपये पर रहा था।