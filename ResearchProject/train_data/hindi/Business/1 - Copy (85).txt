यात्री वाहनों की बिक्री रिकॉर्ड स्तर पर
नई दिल्ली ।नए मॉडलों की लाँचिंग तथा बाजारधारणा में सुधार के कारण 31 मार्च को समाप्त वित्त वर्ष में यात्री वाहनों की घरेलू बिक्री 7.24 प्रतिशत बढ़कर अब तक के रिकॉर्ड स्तर 2789678 इकाई पर पहुंच गई। वित्त वर्ष 2014-15 में यह 2601236 इकाई रही थी, जबकि देश में यात्री वाहनों की बिक्री का पिछला रिकॉर्ड 2012-13 में 2686429 इकाई का था। वाहन निर्माता कंपनियों के संगठन सियाम द्वारा यहां जारी आंकड़ों के अनुसार, वित्त वर्ष के दौरान यात्री कारों की बिक्री 7.87 प्रतिशत बढ़कर 2025479 पर, उपयोगी वाहनों की 6.25 प्रतिशत बढ़कर 586664 पर तथा वैनों की 3.58 फीसदी की वृद्धि के साथ 177535 पर पहुंच गई। यह यात्री कारों तथा यात्री वाहनों दोनों में पांच साल की सबसे तेज बढ़ोतरी है।आंकड़ें पेश करते हुये सियाम के उपमहानिदेशक सुगातो सेन ने बताया कि 2015-16 के लिए यात्री वाहनों की घरेलू बिक्र में छह से आठ प्रतिशत वृद्धि का अनुमान जाहिर किया गया था और यह इसी दायरे में रही। उन्होंने बताया कि वित्त वर्ष 2016-17 मे भी यात्री वाहनों की बिक्री छह से आठ प्रतिशत ही बढ़ने का अनुमान है। उनका कहना है कि चालू वित्त वर्ष में जहां इंफ्रास्ट्रक्चर उपकर के कारण मूल्यों में बढ़ोतरी तथा कुछ अदालती मामलों एवं डीजल वाहनों के प्रति पैदा हुई आशंकाओं का नकारात्मक असर हो सकता है, वहीं रिजर्व बैंक द्वारा रेपो दर में कटौती से ऋण सस्ता होने, सामान्य मानसून की भविष्यवाणी, सातवें वेतन आयोग की सिफारिशें लागू होने तथा देश की आर्थिक विकास दर बढ़ने से बिक्री में बढ़ोतरी की उम्मीद है। पिछले वित्त वर्ष के अंतिम महीने मार्च में कारों की बिक्री 0.30 प्रतिशत घटकर 175730 इकाई रह गई, लेकिन उपयोगी वाहनों की बिक्री 21.32 फीसदी तथा वैनों की 11.78 फीसदी बढ़ने से यात्री वाहनों की कुल बिक्री में 11.78 प्रतिशत की वृद्धि रही। सेन ने बताया कि गत वित्त वर्ष में यात्री वाहनों के कुल 13 नए मॉडल पेश किए गए जबकि 12 वाहनों को नये अवतारों या संस्करणों में उतारा गया। इसमें एसयूवी की धूम रही। उपयोगी वाहनों की बिक्री भी अब तक के रिकॉर्ड स्तर पर रही। बीते वित्त वर्ष मोटरसाइकिलों की बिक्री 0.24 प्रतिशत घटकर 10700466 इकाई रह गई। हालांकि, स्कूटी/स्कूटरों की बिक्री 11.79 प्रतिशत बढ़कर 5031678 इकाई रही। दुपहिया वाहनों की कुल बिक्री 3.01 फीसदी बढ़कर 16455911 इकाई पर पहुंच गई। सेन ने बताया कि 2016-17 में मोटरसाइकिलों की बिक्री शून्य से तीन प्रतिशत बढ़ने का अनुमान है। उन्होंने कहा कि शहरी क्षेत्र में आमदनी बढ़ने तथा अच्छे मानसून से ग्रामीण क्षेत्र में अर्थव्यवस्था सुधरने से इनकी बिक्री में कुछ सुधार की उम्मीद की जा सकती है। मध्यम तथा भारी व्यावसायिक वाहनों की बिक्री पूरे वर्ष अच्छी बनी रही। वित्त वर्ष के दौरान इनमें 29.91 प्रतिशत का इजाफा हुआ और यह 302373 पर रही। वहीं, हल्के व्यावसायिक वाहनों की बिक्री 11.51 प्रतिशत बढ़कर 685704 पर पहुँच गई। तिपहिया वाहनों की देश में बिक्री 1.03 फीसदी बढ़कर 538092 इकाई हो गई। तिपहिया वाहनों के निर्यात में 0.78 फीसदी की गिरावट दर्ज की गई है। सेन ने इसे चिंता का कारण बताया। उन्होंने कहा कि तिपहिया वाहनों के मामले में उत्पादन का लगभग 50 प्रतिशत निर्यात होता है और ऐसे में निर्यात के प्रभावित होने से पूरे तिपहिया वाहन उद्योग पर बुरा असर पड़ता है। गत वित्त वर्ष देश में सभी श्रेणी के वाहनों की कुल बिक्री 3.78 प्रतिशत बढ़कर 20469385 इकाई पर तथा निर्यात 1.91 प्रतिशत बढ़कर 3641546 इकाई पर पहुंच गया।