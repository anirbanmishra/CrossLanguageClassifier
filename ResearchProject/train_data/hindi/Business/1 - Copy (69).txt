चार माह बाद विदेशी निवेश में तेजी
नई दिल्ली ।अमेरिकी फेडरल रिजर्व के ब्याज दरों में बढ़ोतरी करने में जल्दबाजी नहीं करने के बयान से बेहतर रिटर्न पाने की उम्मीद में मार्च में विदेशी पोर्टफोलियो निवेशकों (एफपीआई) ने घरेलू पूंजी बाजार में 19667 करोड़ से अधिक का निवेश किया। एफपीआई निवेश में चार महीने बाद बढ़ोतरी दर्ज की गई है।आधिकारिक आंकड़ों के अनुसार, अक्टूबर, 2015 में पूंजी बाजार में एफपीआई के निवेश में बढ़ोतरी दर्ज की गई थी, लेकिन इसके बाद चार महीने इसमें लगातार गिरावट का रुख रहा। मार्च, 2016 में विदेशी निवेशकों ने कुल 129784.07 करोड़ का निवेश किया जबकि वह 110116.84 करोड़ रुपए के बिकवाल रहे। इस प्रकार उनका शुद्ध निवेश 19667.23 करोड़ रुपए (293.78 करोड़ डॉलर) रहा। पिछले वर्ष अक्टूबर में एफपीआई ने 22350.47 करोड़ रुपए (344.39 करोड़ डॉलर) का निवेश किया। इसके बाद नवंबर, 2015 में उन्होंने 10826.45 करोड़ रुपए (165 करोड़ डॉलर) निकाले।इसी तरह दिसंबर में वह 8304.45 करोड़ (124.38 करोड़ डॉलर), जनवरी 2016 में 8813.71 करोड़ (130 करोड़ डॉलर) और फरवरी में 13716.14 करोड़ रुपए (200.11 करोड़ डॉलर) के शुद्ध बिकवाल रहे। हालांकि इस वर्ष अभी तक पूंजी बाजार में एफपीआई के निवेश में 22530.50 करोड़ (330.1 करोड़ डॉलर) की गिरावट दर्ज की गई है जबकि वर्ष 2015 में उन्होंने 63662.70 करोड़ रुपए (1059.64 करोड़ डॉलर) का शुद्ध निवेश किया था