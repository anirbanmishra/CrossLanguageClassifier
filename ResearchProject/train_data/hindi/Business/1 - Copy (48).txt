आम आदमी भी भरपूर लुत्फ उठा सकेगा आम का
लखनऊ ।उत्तर प्रदेश में जबरदस्त फसल होने के आसार के मद्देनजर इस साल खास ही नहीं आम आदमी भी छककर फलों के राजा आम का भरपूर लुत्फ उठा सकेगा।अनुकूल मौसम की वजह से आम के पेड़ों पर आए जबरदस्त बोर से इस साल आम की अभूतपूर्व मात्रा में पैदावार होने की उम्मीद है। आम की फसल के लिए मौसम इस बार अब तक खासा अनुकूल नजर आ रहा है। पेड़ों में बोर की भरमार देख उत्पादकों के चेहरे खिले नजर आ रहे हैं। उद्यान विभाग और आम बागबान इस सीजन में आम की तगड़ी पैदावार की संभावना जता रहे हैं। आम के शौकीनों को अब की बार आम कम दाम में उपलब्ध होंगे। उद्यान विभाग के अधिकारी भी आम की फसल के लिए यह मौसम खासा अनुकूल बता रहे हैं। उनका कहना है कि आम के पेड़ों में बोर भी अच्छा नजर आ रहा है। मौसम भी आम के लिए सही साबित हो रहा है। भरपूर उत्पादन होने से रेट भी कम होगा और हर आदमी की पहुंच में रहेगा। उन्होंने बताया कि इस बार आन ईयर होने से लगभग 26 लाख क्विंटल आम का रिकार्ड उत्पादन होने की संभावना है।