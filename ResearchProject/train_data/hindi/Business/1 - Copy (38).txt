वित्त मंत्री अरुण जेटली ने बृहस्पतिवार को कहा कि पनामा-पेपर्स में आए 500 भारतीय नामों के मामलों की जांच के लिए गठित विभिन्न एजेंसियों का समूह प्रत्येक खाते का विश्लेषण कर रहा है.
जिनके पास अवैध खाते हैं, ‘उनकी रातों की नींद गायब हो जाएगी.’
कड़ी चेतावनी देते हुए जेटली ने कहा, ‘जिनके वैध खाते हैं, उन्हें चिंता करने की जरूरत नहीं है लेकिन जिनके अवैध खाते हैं, उनकी रातों की नींद गायब हो जाएगी.’
पनामा दस्तावेज में विदेशों में खाता रखे जाने की बात सामने आने के तुरंत बाद सरकार ने आरबीआई, आयकर विभाग, वित्तीय खुफिया इकाई तथा विदेशी कर एवं कर अनुसंधान के अधिकारियों का एक समूह गठित किया ताकि यह पता लगाया जा सके कि खाते वैध हैं या अवैध. जेटली ने कहा, ‘जिन लोगों ने अवैध रूप से खाते रखे हैं, हम उसका पता लगाने की कोशिश करेंगे और मुझे लगता है कि जल्दी ही सभी चीजें साफ हो जाएंगी.’
उन्होंने इस आलोचना को खारिज कर दिया कि भाजपा सरकार काले धन के बारे में चुनाव पूर्व वादे को पूरा नहीं कर रही है.
उन्होंने कहा, ‘जो लोग मुझसे नाराज हैं, उसका एकमात्र कारण मेरा इस मामले में कड़ा रुख है.’