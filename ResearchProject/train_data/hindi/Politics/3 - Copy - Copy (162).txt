परित सरिस धरम नहीं भाई, परपीड़ा सम नहिं अधमाई।’ गोस्वामी तुलसीदास को इस चौपाई को सार्थक कर रहा है राष्ट्रीय स्वयंसेवक संघ (आरएसएस) का सेवा विभाग। पूर देश में सेवा कार्य विस्तार अभियान चलाया जा रहा है। 15 मार्च तक यह अभियान चलेगा। सेवा के माध्यम से संघ उन दलित बस्तियों में जा रहा है, जहां राजनीतिक दल भी नहीं पहुंचते हैं। दलितों को अपने पैरों पर खड़ा करने का अभियान है यह। इसके लिए कौशल विकास केन्द्र स्थापित किए जाएंगे। यूं तो सेवा कार्य सबके लिए है, लेकिन बस्तियों में अधिसंख्य दलित ही रहते हैं।
न वोट चाहिए न नोट, बस सेवा करेंगेः गंगाराम
सेवा भारती के क्षेत्रीय प्रमुख गंगाराम ने पत्रिका को बताया कि एकमात्र उद्देश्य समाज के सबसे निचले पायदान पर खड़े व्यक्ति को आगे लाना है। यही एकात्म मानववाद है। हमारे कार्यकर्ता बस्ती-बस्ती जा रहे हैं। आपको यह जानकर ताज्जुब होगा कि अनेक बस्तियों में पहली बार सेवा भारती के कार्यकर्ता पहुंचे हैं। हमें न वोट चाहिए न नोट। हम तो लोगों के साथ मिलकर सेवा करना चाहते हैं। बस्ती के लोगों के सहयोग से सेवा कार्य शुरू होंगे।
आगरा में 225 बस्तियों में सेवा कार्यः वीरेन्द्र एडवोकेट
आगरा महानगर में 225 सेवा बस्तियां हैं। सभी बस्तियों में कोई न कोई सेवा कार्य शुरू किया जाना है। आगरा महानगर सेवा प्रमुख वीरेन्द्र एडवोकेट ने बताया कि बस्तियों में लोगों का उत्साह देखते ही बनता है। लोग यह जानकार ताज्जुब में हैं कि बिना किसी स्वार्थ के भी सेवा कार्य किया जाएगा।
13 तरह के सेवा कार्यः अशोक शर्मा
सेवा कार्य विस्तार अभियान के प्रमुख अशोक शर्मा ने बताया कि बस्तियों में कुल 13 तरह के सेवा कार्य होंगे। ये हैं- बाल संस्कार केन्द्र, बाल विकास केन्द्र, कोचिंग, चल पुस्तकालय, कौशल विकास केन्द्र, व्यक्तित्व विकास केन्द्र, सिलाई प्रशिक्षण केन्द्र, कम्प्यूटर प्रशिक्षण केन्द्र, किशोरी विकास केन्द्र, हनुमान चालीसा और आरोग्य केन्द्र। एक ही बस्ती में कई सेवा कार्य भी किए जा रहे हैं।
सेवा कार्य में जाति, धर्म का विचार नहीः जगमोहन
सेवा भारती के महानगर मंत्री जगमोहन गुप्ता ने बताया कि दलितों में घुसपैठ की बात मत कहिए। हम सेवा कार्य में जाति और धर्म का विचार नहीं करते हैं। जो दीन-दुखी है, हम उसकी सेवा के लिए तत्पर हैं। हम किसी सरकार के भरोसे भी नहीं हैं। समाज के सहयोग से ही समाज का काम कर रहे हैं।
यह फोटो खिंचाऊ कार्यक्रम नहीः विजय गोयल
राष्ट्रीय स्वयंसेवक संघ के महानगर संघचालक विजय गोयल ने बताया कि एक बस्ती में कम से कम एक सेवा कार्य शुरू किया जाएगा। बस्ती के व्यक्ति को ही यह गुरुतर दायित्व दिया जा रहा है। जिस तरह के सेवा कार्य संघ करता है, कोई नहीं कर सकता है। यह फोटो खिंचाई कार्यक्रम नहीं है। समाज के पिछड़े वर्ग के लोगों के बीच जाकर सच्ची सेवा हो रही है।
15 मार्च तक शुरू हो जाएंगे कार्य
संघ के महानगर कार्यवाह पंकज खंडेलवाल और सेवा भारती के उपाध्यक्ष सुमन कुमार गर्ग ने बताया कि 15 मार्च तक सभी 225 बस्तियों में सेवा कार्य शुरू हो जाएगा। इसके बाद दलित बस्तियों की तकदीर ही बदल जाएगी।