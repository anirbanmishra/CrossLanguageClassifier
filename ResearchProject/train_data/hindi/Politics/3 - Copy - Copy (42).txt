टीकमगढ़.बुंदेलखण्ड पैकेज को फिर से रिवाईज किया जा रहा है। केन्द्र सरकार द्वारा 1857 की क्रांति के मुख्य स्थानों का सुंदर चित्रण किया जा रहा है। उप्र और मप्र के इन क्षेत्रों को पर्यटन के लिए विकसित किया जाएगा। केन्द्रीय जल संसाधन एवं गंगा सफाई अभियान मंत्री उमाभारती ने यह बात शनिवार सुबह अपने निवास पर पत्रकारों से कही। केन्द्रीय मंत्री का कहना था कि जिले में पानी के उपलब्ध संसाधनों को लेकर केन्द्र की जल सर्वेक्षण टीम से सर्वे कराया गया है। टीम के द्वारा जिले के कई स्थानों पर जाकर पानी की उपलब्धता और उसके उपयोग को लेकर रिपोर्ट तैयार की गई है। यह रिपोर्ट अभी उन्हें नहीं मिली है। रिपोर्ट को राज्य सरकार को भेजा जाएगा।
उमाभारती का कहना था कि एक बार फिर बुंदेलखण्ड के विकास के लिए पैकेज दिया जाएगा। बुंदेलखण्ड पैकेज में इस बार राज्य के लिए विधायक और केन्द्र की योजनाओं के लिए सांसद को सतर्क रहना होगा। उनका कहना था कि पैकेज को लेकर जल्द ही उप्र के झांसी जिले में बैठक होगी। जिसमें दोनो प्रदेशों के सांसद और अधिकारी मौजूद रहेंगे। बैठक में पिछले पैकेज की राशि की भी समीक्षा होगी। मप्र में तो पैकेज का उपयोग हुआ है, लेकिन उप्र में राशि का बंदरबांट किया गया है।
केन्द्रीय मंत्री उमाभारती का कहना था कि एक बहुत ही विशेष कार्ययोजना के तहत 1857 की क्रांति का सुंदर चित्रण केन्द्र सरकार का संस्कृति विभाग कर रहा है। जिसमें क्रांति में शामिल उप्र के झांसी, कानपुर, कालपी सहित मप्र के सागर, टीकमगढ़ जिले के स्थानों को विकसित किया जाएगा। क्रांति से जुड़े सभी स्थानों को पर्यटन के लिए विकसित किए जाने की योजना है। जिसमें गांव-गांव में सड़क ों, रिसोट और पर्यटन से जुड़ी सुविधाओं को केन्द्र के अलग-अलग विभागों के द्वारा विकसित किया जाएगा। इस योजना से एक सुंदर कहानी की यशगाथा के साथ ही बड़े पैमाने पर लोगों को रोजगार मिलेगा।
भारत ही खत्म करेगा आतंकवाद
पंजाब के पठानकोट में हुए आतंकी हमले पर केन्द्रीय मंत्री का कहना था कि आतंकवाद का केवल भारती ही खत्म करेगा। आतंकी संगठनों का महाप्रयाण भारत में ही होगा। दूसरे देश इन घटनाओं से भले ही धैर्य खो देते है लेकिन भारत ऐसे देशों में शामिल नही है। पंजाब में पहले भी आतंकवाद था लेकिन उसकी भी जड़े खोद दी गई। उनका कहना था कि भारत की जनता आतंकवाद का मुकाबला करेगी। केन्दीय मंत्री का कहना था कि इन घटनाओं पर राजनीति नहीं होनी चाहिए। राजनेताओं पर टिप्पणी करते हुए भाजपा नेत्री का कहना था कि पुलिस और अन्य सुरक्षा संगठन पूरी तरीके से मुस्तैद रहते हंै। उन पर कहीं न कहीं राजनेताओं का दबाव उन्हें कमजोर करता है।
राहुल गांधी नहीं टिप्पणी लायक
राहुल गांधी के गरीबों के घर जाकर लोगों से मिलने के सवाल पर फायरब्रांड नेता का कहना था कि राहुल गांधी टिप्पणी के लायक नहीं हैं। उनके लिए सोनिया गांधी और खडग़े जैसे नेता वरिष्ठ हो सकते हैं, लेकिन राहुल गांधी नहीं।
हार का हमेशा रहेगा मलाल
विकास को लेकर पूछे गए सवाल पर उमाभारती का कहना था कि उन्होंने जिले के लिए रेल, कृषि कॉलेज, सांई हॉस्टल जैसी सुविधाएं जिले को दीं। इसके बावजूद उन्हें नगर के लोगों ने विधानसभा चुनाव में हरवा दिया। इस हार को क्षेत्र में विकास न कराने से जोड़ा गया। जिसका उन्हें हमेशा मलाल रहेगा। केन-बेतवा परियोजना से क्षेत्र के किसानों को बहुत लाभ होगा। प्रदेश में नगरीय निकाय चुनाव में भाजपा की हार पर उमाभारती का कहना था कि इससे कोई फर्क नही पड़ता है। लोकतंत्र में हार-जीत होती रहती है। उमाभारती शुक्रवार को टीकमगढ़ पहुंची थी। जहां उन्होंने रात्रि विश्राम किया। शनिवार सुबह कुण्डेश्वर मंदिर में पूजा अर्चना करने के बाद वह उप्र के ललितपुर के लिए रवाना हो गई।