देहरीदून। उत्तराखंड में चल रहे राजनीतिक अस्थ्रता के माहौल में पूर्व मुख्यमंत्री हरीश रावत ने मंगलवार को देहरादून में प्रेस कॉन्फ्रेंस करके अपनी पार्टी के बागी विधायकों और बीजेपी के ख‍िलाफ भड़ास निकाली।
रावत ने 9 बागी विधायकों के घर पर सीआईएसएफ की तैनाती पर सवाल उठाया। पूर्व मुख्यमंत्री ने कहा कि 9 बागी विधायकों के घर पर ऐसी कौन सी संपत्त‍ि रखी है, जिसकी रक्षा उत्त्तराखंड पुलिस नहीं कर पा रही है और सीआईएसएफ उनके घर की सुरक्षा कर रही है। उनके घरों में ऐसा क्या है? कुछ बोरे हैं या कुछ और?
केंद्र से पूछी संसद सत्र स्थगित करने की वजह
हरीश रावत ने यह भी कहा कि मुझे उम्मीद है कि न्याय मिलेगा, लेकिन समय निकलता जा रहा है। रावत ने संसद का सत्र स्थगित करने को लेकर भी केंद्र पर वार किया। उन्होंने पूछा कि केंद्र सरकार ने संसद का सत्र स्थगित करने का क्या कारण रहा। इसके पीछे केंद्र सरकार की मंशा क्या है?
बहुगुणा ने हरीश रावत को भेजा मानहानि का नोटिस
इससे पहले सोमवार को कांग्रेस की बगावत के सूत्रधार पूर्व मुख्यमंत्री विजय बहुगुणा ने हरीश रावत को मानहानि का नोटिस भेजा। बहुगुणा ने रावत पर गलतबयानी कर छवि खराब करने का आरोप लगाते हुए तीन दिन के भीतर सार्वजनिक रूप से माफी मांगने को कहा है। ऐसा न करने पर रावत के खिलाफ मानहानि का केस दायर करने की चेतावनी दी गई है।