बिलासपुर. भारतीय जनता पार्टी के राष्ट्रीय नेतृत्व के आव्हान पर जिला भाजपा द्वारा जन स्वाभिमान अभियान के अंतर्गत तहसील चौक पर धरना प्रदर्शन किया गया। दिल्ली स्थित जवाहर नेहरू विश्वविद्यालय में राष्ट्रविरोधी नारे एवं राहुल गांधी के इसके समर्थन में जारी बयान की कड़ी निंदा करते हुए सांसद लखन साहू ने कहा कि कांग्रेस किसी भी हद तक गिर कर राजनीति कर रही है। उसका एकमात्र लक्ष्य सत्ता पाना है। सांसद लखनलाल साहू ने कहा कि राष्ट्रवाद भाजपा के लिए कोई राजनीति का विषय नहीं अपितु यह उनके लिए जीवन.मरण का प्रश्न है। कांग्रेस का लक्ष्य किसी भी हद तक गिर कर सत्ता पाना है। उन्होंने कहा कि राहुल गांधी यह बताए कि भारत विरोधी नारे लगाने वालों का समर्थन करना किस तरह की राष्ट्र भक्ति है। भाजपा जिलाध्यक्ष रजनीश सिंह ने कहा कि राष्ट्रविरोधी नारे लगाने वाले एवं उनका समर्थन करने वाले तत्वों की पहचान कर उनके खिलाफ कड़ी कार्रवाई की जानी चाहिए। कांग्रेस और उनके नेता किसी भी हद तक गिर सकते हैं। धरने का संचालन जिला महामंत्री घनश्याम कौशिक ने किया। इस अवसर पर महामंत्री रामदेव कुमावत, कोषाध्यक्ष गुलशन ऋषि, एल्डरमैन मनीष अग्रवाल, धीरेन्द्र केशरवानी सहदेव कश्यप, गोपी ठारवानी, प्रकाश यादव, दीपक सिंह, विष्णु सोनी, राजू ठाकुर, जयश्री अग्रवाल, जुगल अग्रवाल, संजय मुरारका, इन्द्रभूषण चन्द्रनाहू, उदय मजुमदार उपस्थित थे।
कांग्रेस ने लगाया भाजपा पर गुंडागर्दी का आरोप
जिला कांग्रेस कमेटी ने शुक्रवार को जेएनयू मामले में आमआदमी पार्टी द्वारा छात्रसंघ अध्यक्ष कन्हैया के समर्थन में जिलाधीश कार्यालय में ज्ञापन सौंपने के दौरान आप नेताओं एवं कार्यकर्ताओं के साथ भाजपा के कार्यकर्ताओं द्वारा विरोध की निंदा की है। कांग्रेस कमेटी के संभागीय प्रवक्ता ने कहा जिस तरह से आम आदमी पार्टी के प्रदर्शन के दौरान भाजपा के संगठन के कार्यकर्ताओं ने गुंडागर्दी की, उसकी निंदा करते हैं। भाजपा देश में जबरिया विवाद पैदा कर रही है। जेएनयू विवाद के दोषियों को चिन्हित करने के बजाए निर्वाचित छात्रसंघ अध्यक्ष को राष्ट्रदोह के मामले में जेल भेज दिया गया। शुक्रवार को गुंडागर्दी करने के बाद भाजपा द्वारा नेहरू चौक पर धरना प्रदर्शन किया जा रहा है। भाजपा के लोग देश भर में जिस अफजल गुरू के विरोध में प्रदर्शन कर रहे हैं, जम्मू कश्मीर में उसी की समर्थक पार्टी पीडीपी के साथ सरकार चला रहे हैं और अब पुन: महबूबा के नेतृत्व में सरकार बनाने की तैयारी है।