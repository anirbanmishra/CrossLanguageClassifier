जम्मू। पीपुल्स डेमोक्रेटिक पार्टी (पीडीपी) की अध्यक्ष महबूबा मुफ्ती ने मंगलवार को कहा कि भारतीय जनता पार्टी (भाजपा) के साथ सरकार बनाने से पहले वह केंद्र से जम्मू-कश्मीर केंद्रित आपसी विश्वास बहाली के कुछ उपाय चाहती हैं । पार्टी सांसद मुजफ्फर हुसैन बेग के साथ राज्यपाल एन एन वोहरा से करीब 45 मिनट तक चली मुलाकात के बाद मुफ्ती ने राजभवन के बाहर संवाददाताओं से कहा कि वह नई सरकार को गति देने के वास्ते केंद्र से जम्मू कश्मीर के तीनों खित्तों के लिए आपसी विश्वास बहाली के उपाय चाहती हैं।
हालांकि, उन्होंने इन उपायों का खुलासा करने से इनकार कर दिया। पीडीपी अध्यक्ष ने कहा कि जम्मू-कश्मीर की स्थिति अन्य राज्यों से बिल्कुल भिन्न है। यहां कई तरह के दबाव हैं। ऐसे में वह चाहती हैं कि केंद्र उनके साथ पूरी मजबूती के साथ खड़ा हो।
पूर्व मुख्यमंत्री मुफ्ती मोहम्मद सईद की बेटी महबूबा मुफ्ती ने कहा कि उनके पास पिता जैसे अनुभव और दूरदर्शिता नहीं है। इसलिए वह चाहती हैं कि प्रदेश की जनता का विश्वास हासिल करने के लिए कुछ उपाय किए जाएं। मुफ्ती ने कहा कि उन्होंने राज्यपाल को सारी स्थिति से अवगत करा दिया है।
गौरतलब है कि जम्मू कश्मीर के मुख्यमंत्री मुफ्ती मोहम्मद सईद का सात जनवरी को निधन हो गया था, जिसके बाद से राज्य में सरकार गठन को लेकर अनिश्चितता का माहौल है। इस राजनीतिक संकट का हल निकालने के लिए वोहरा ने मुफ्ती और भारतीय जनता पार्टी(भाजपा) के अध्यक्ष सत शर्मा को मंगलवार शाम को जम्मू बुलाया था ताकि अगला कदम उठाने से पहले उनका पक्ष सुना जा सके।
पीडीपी और भाजपा के सरकार गठन में नाकाम रहने के बाद वोहरा ने आठ जनवरी को राज्य में राज्यपाल शासन लागू किया था। मुफ्ती मोहम्मद सईद के नेतृत्व में पीडीपी और भाजपा गठबंधन में सरकार चला रही थी।