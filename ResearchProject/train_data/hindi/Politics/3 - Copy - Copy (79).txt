नई दिल्ली। विश्वास नगर से भारतीय जनता पार्टी (भाजपा) के विधायक ओम प्रकाश शर्मा को आम आदमी पार्टी (आप) की चांदनी चौक से विधायक अलका लाम्बा पर विवादित टिप्प्णी करने के मामले में दो सत्र के लिए निलंबित कर दिया गया है। दिल्ली विधानसभा में गुरुवार को आचार समिति की रिपोर्ट पर चर्चा हुई और उसके बाद शर्मा को दो सत्र के लिए निलंबित करने का निर्णय लिया गया। समिति ने बुधवार को सौंपी अपनी रिपोर्ट में शर्मा को विधानसभा की सदस्यता से निष्कासित करने की सिफारिश की थी।
पिछले विधानसभा सत्र में शर्मा ने लाम्बा पर विवादित टिप्पणी की थी और यह मामला आचार समिति को सौंपा गया था। गत वर्ष शीत कालीन सत्र के दौरान रैन बसेरों पर चल रही चर्चा के दौरान भाजपा विधायक ने लाम्बा पर टिप्पणी करते हुए उन्हें 'रात भर घूमने वाली' कहा था। इस टिप्पणी को लेकर सदन में काफी हंगामा हुआ था और अध्यक्ष रामनिवास गोयल ने शर्मा को शीतकालीन सत्र की शेष अवधि के लिए निलंबित करते हुए मामला आचार समिति को सौंप दिया था।