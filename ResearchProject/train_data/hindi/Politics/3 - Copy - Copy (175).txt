जयपुर. भ्रष्टाचार निरोधक ब्यूरो (एसीबी) ने नगर निगम के मोतीडूंगरी जोन के घाटगेट स्थित कार्यालय के कनिष्ठ अभियंता, लिपिक और बिचौलिया को 70 हजार रुपए रिश्वत लेते रंगे हाथ दबोच लिया। आरोपितों ने एक व्यक्ति से दो मंजिला मकान की प्रति छत 40 हजार रुपए के हिसाब से 80 हजार रुपए में सौदा किया था। रुपए न देने पर मकान को सील करने की धमकी दी थी।
80 हजार रुपए में तय हुआ सौदा
आईजी दिनेश एम.एन. ने बताया कि गिरफ्तार आरोपित नगर निगम के मोती डूंगरी जोन कार्यालय में तैनात कनिष्ठ अभियंता धर्मसिंह मीणा, लिपिक कर्णसिंह और बाहरी व्यक्ति अहमद हैं। एक परिवादी ने बुधवार को ब्यूरो मुख्यालय में शिकायत दी थी कि मालवीय नगर स्थित निर्माणाधीन दो मंजिला मकान का काम चल रहा है।
15 दिन पहले मोती डूंगरी जोन कार्यालय में तैनात कनिष्ठ अभियंता धर्मसिंह मकान पर आए। धर्मसिंह ने कहा कि नगर निगम की अनुमति के बिना मकान कैसे बना रहे हो? इसे सील कर दिया जाएगा। कार्यालय आकर बात करो। जब वह घाटगेट कार्यालय जाकर मिला तो धर्मसिंह ने मकान की प्रति मंजिल के हिसाब से 50 हजार रुपए मांगे। बाद में सौदा 80 हजार रुपए में तय हुआ। लेकिन तीसरी मंजिल में कम रुपए देने का आश्वासन दिया।
जोन उपायुक्त के हिस्से की जांच
पुलिस ने बताया कि सत्यापन के दौरान धर्मसिंह मीणा ने 10 हजार रुपए लिए थे।
जोन के घाटगेट में गुरुवार दोपहर पीडि़त पहुंचा तो लिपिक कर्णसिंह ने उसे रोक लिया।
फिर धर्मसिंह ने 70 हजार रुपए लिए तो कार्यालय में मौजूद अहमद ने भी पीडि़त को नियमों का पाठ पढ़ाया। इतना ही नहीं धर्मसिंह ने सत्यापन और ट्रेप के दौरान बार-बार इस रकम से जोन उपायुक्त अमिताभ कौशिक का हिस्सा भी होने की बात कही। इसकी जांच की जा रही है।