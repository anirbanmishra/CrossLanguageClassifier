प्रधानमंत्री नरेंद्र मोदी ने रविवार को पार्टी की राष्ट्रीय कार्यकारिणी की बैठक में अपने नेताओं से कहा कि हमें एक ही मूल मंत्र को लेकर आगे चलना है- विकास, विकास और विकास। मोदी ने कहा कि बेकार के मुद्दों में नहीं उलझते हुए अपने विकास के एजेंडे पर चलना चाहिए। पीएम ने कहा कि जिसके पास एक करोड़ रुपया नहीं होता वो भी एक करोड़ का इनाम घोषित कर देता है; फिर बहस विकास से हटकर इन मुद्दों पर शुरू हो जाती है।
बड़बोले नेताओं को लगाई फटकार-
बैठक में प्रधानमंत्री मोदी पार्टी के बड़बोले नेताओं को फटकार भी लगाई। पीएम ने अपने बयानों की वजह से विवादों में रहने वाले नेताओं को फटकार लगाते हुए कहा कि टीवी कैमरे आपको इसलिए नहीं खोजते हैं कि आप बहुत महत्वपूर्ण हैं। बल्कि इसलिए की आप जो कहते हैं उससे सुर्खियां बनती हैं। नकारात्मक ताकतों को हराने के लिए बौद्धिक क्षमता और जानकारी बढ़ाने की जरूरत है।
व्यर्थ के मुद्दों में न फंसें, पार्टी के हितों को आगे बढ़ाएं-
पीएम ने कहा कि उनकी सरकार के 22 महीने के कार्यकाल में अब तक राजनीतिक और आर्थिक भ्रष्टाचार का कोई भी आरोप नहीं लगा है और भाजपा कार्यकर्ताओं को चाहिए कि वे विपक्ष द्वारा उठाये जा रहे व्यर्थ के मुद्दों में न फंसकर पार्टी के हित को आगे बढ़ाते रहे।
राजनाथ सिंह ने बताई बैठक के अंदर की बात-
राष्ट्रीय कार्यकारिणी की बैठक के समापन के बाद गृह मंत्री और राजनाथ सिंह ने मीडिया बातचीत में बताया कि मोदी ने सांसदों से कहा कि आप लोग व्यर्थ के मुद्दों में ना उलझे क्योंकि विपक्ष आपको इनमें उलझाये रखने की कोशिश में लगा है लेकिन आप अपना काम करते रहें।
नायडू ने की पीएम की जमकर तारीफ-
मोदी के भाषण से पहले बीजेपी की राष्ट्रीय कार्यकारिणी में राजनीतिक प्रस्ताव पर भाषण के दौरान वेंकैया नायडू ने पीएम मोदी की जमकर तारीफ की। वेंकैया ने मोदी को भारत के लिए भगवान का उपहार बताया।