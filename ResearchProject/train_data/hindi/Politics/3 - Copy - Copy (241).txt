रंगापाड़ा(असम)। रविवार को असम के रंगापाड़ा में एक चुनावी सभा को संबोधित करते हुए पीएम नरेंन्द्र मोदी ने बिना नाम लिये विजय माल्या पर बड़ा हमला किया है। मोदी ने असम के रंगापाड़ा की चुनावी सभा में कहा कि बैंकों का पैसा लेकर भागने वालों से एक एक पैसा वापस लेकर आउंगा। वो पैसा बैंकों का नहीं बल्कि गरीबों का है। आपको बता दें कि उद्योगपति और यूबी समूह के चेयरमैन विजय माल्या को कर्ज वसूली ट्रिब्यूनल यानी DRT ने डिएजियो कंपनी से मिले 515 करोड़ रुपये बैंक से निकालने पर रोक लगा दी थी। प्रवर्तन निदेशालय यानी ED ने भी विजय माल्या के खिलाफ पैसों की हेराफेरी का केस दर्ज किया था। जिसके बाद गुपचुप तरीके से विजय माल्या भारत से विदेश रवाना हो गए थे। जिसके बाद से लगातार सरकार पर विपक्ष घेराबंदी कर रहा था कि सरकार की जानकारी में विजय माल्या देश छोड़कर भाग गए हैं। जिसके जवाब में आज पीएम मोदी ने भी अपनी बात कही है।
असम में 4 और 11 अप्रैल को विधानसभा चुनाव होने हैं जिसके नतीजे 19 अप्रैल को आएंगे। पीएम मोदी ने शनिवार को भी बीजेपी के लिए 4 रैलियों को संबोधित किया था।
