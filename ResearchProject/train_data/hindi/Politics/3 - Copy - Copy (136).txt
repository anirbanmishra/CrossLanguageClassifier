न्यूयॉर्क। इस्लामिक स्टेट ने एक वीडियो जारी कर टि्वटर तथा फेसबुक के सीईओ को जान से मारने की धमकी दी है। लगभग 25 मिनट के इस वीडियो का टाइटल 'फ्लेम्स ऑफ द सपोर्टर्स' दिया गया है। वीडियो में जैक डोर्से तथा मार्क जुकरबर्ग की तस्वीर को गोलियों से छलनी दिखाया गया था।
वीडियो में इस्लामिक स्टेट ने कहा है, "जैक डोर्से और मार्क जुकरबर्ग को गोलियों से छलनी कर दिया जाएगा।" उल्लेखनीय है कि गत कुछ महीनों में फेसबुक और टि्वटर ने टेररिस्ट एक्टिविटीज वाले हजारों अकाउंट्स को ब्लॉक किया है, जिससे आतंकी संगठन नाराज है।
फेसबुक तथा ट्वीटर ने बंद किए थे आतंकियों के अकाउंट
दोनों ही सोशल साइट्स ने इस्लामिक स्टेट की लिए प्रोपेगैंडा कर रहे हजारों अकाउंट्स को ब्लॉक कर दिया था। इन अकाउंटस का उपयोग नए लड़ाके भर्ती करने तथा आईएस की विचारधारा का प्रचार करने में किया जा रहा था।
वीडियो में आईएस ने कहा, "अगर तुम एक अकाउंट क्लोज करोगे, तो हम इसके बदले में 10 अकाउंट बनाएंगे। हम जल्द ही इस दुनिया से तुम्हारा नामो-निशान मिटा देंगे।" संगठन ने दावा किया कि वर्तमान में 10,000 फेसबुक अकाउंट, 150 फेसबुक ग्रुप और 5,000 टि्वटर प्रोफाइल यूज कर रहे हैं।
गत वर्ष भी दी थी धमकी
उल्लेखनीय है कि गत वर्ष में भी इस्लामिक स्टेट ने ट्वीटर के सीईओ जैक डोर्से को धमकी दी थी। उस समय आतंकी संगठन ने कहा था, "तुम्हारी वर्चुअल वॉर को हम असली वॉर में बदल देंगे। तुमने ही इसकी शुरुआत की है। हम शुरुआत से ही तुम्हे बताते रहे हैं कि ये तुम्हारी लड़ाई नहीं है। लेकिन तुम्हें समझ में नहीं आया और तुम हमारे अकाउंट्स बंद करते रहे। लेकिन हम हर बार वापस आ गए।"