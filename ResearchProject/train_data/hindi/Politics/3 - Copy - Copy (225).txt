हैदराबाद। पिछले दिनों दिल्ली में आप सरकार के विधायकों का वेतन बढ़ाने के बाद अब तेलंगाना सरकार पर वहां के विधायक भी सैलेरी में वृद्धि को लेकर दबाव बढ़ाने लगे हैं। उनकी मांग भी छोटी-मोटी नहीं है, बल्कि वेतन में 200 प्रतिशत की वृद्धि की है। तेलंगाना के विधायकों ने मुख्यमंत्री चंद्रशेखर राव से कहा है कि उनकी सैलेरी सैलेरी को 95 हजार रुपए से बढ़ा कर तीन लाख रुपए प्रति माह कर दिया जाए।
यह मांग कर रहे 119 विधायकों ने इसके पीछे कारणों की भी लंबी सूची भी दी है। इसमें काम के लिए की जाने वाली यात्राओं पर आने वाला खर्च, समितियों पर होने वाला खर्च, सरकार की तरफ से मिली कारों के ईंधन का खर्च, निजी सहायकों सहित अन्य सहयोगियों की सैलेरी और खाने पर होने वाला खर्च जैसे कुछ कारण प्रमुख हैं।
तेलंगाना फिलहाल अपने मंत्रियों की सैलेरी पर सालाना 15 करोड़ रुपए खर्च करता है। आपको बता दें कि आंध्र प्रदेश से अलग कर बनाया गया तेलंगाना देश का सबसे नया राज्य है और किसानों के कर्ज और उनकी मौतों के मामले में इसका रिकॉर्ड अच्छा नहीं है। पिछले साल ही कर्ज के बोझ से बदे कई किसानों ने आत्महत्या कर ली थी।