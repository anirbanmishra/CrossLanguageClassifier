नई दिल्ली। आम आदमी पार्टी ने ऑड-ईवन फॉर्मूला को फिर लागू करने का फैसला लिया है। ऑड-ईवन फॉर्मूले का यह दूसरा चरण 15 से 30 अप्रैल तक लागू रहेगा। पिछली बार की ही तरह इस बार भी महिलाओं को इसमें छूट दी जाएगी। आप ने यह फैसला दिल्ली की जनता से इस फार्मूले को फिर से लागू कराए जाने को लेकर वोटिंग कराए जाने के बाद किया है। चेंज डॉट ओआरजी द्वारा किए गए एक सर्वे में 78 फीसदी दिल्लीवालों ने कहा है कि नंबर नियम दोबारा से लागू होना चाहिए। 53 प्रतिशत की राय है कि यह नियम स्थायी तौर पर लागू हो।
कैसे ली जनता की राय
दिल्ली सरकार ने चार तरीकों से आम जनता की राय ली। ये राय वेबसाइट, मिस्ड कॉल, रैंडम कॉल, मोहल्ला सभा और 9 हजार ई-मेल के माध्यम से आई हैं। इन सुझावों को प्राथमिकता के आधार पर 20 श्रेणी में बांटा गया है। सुझावों में सम-विषम व्यवस्था को फिर से लागू करने के लिए प्राथमिकता से लोगों ने समर्थन किया है। इसके अतिरिक्त दोपहिया वाहनों और महिलाओं को इस दायरे से हटाने के मामले में भी राय सामने आईं हैं।
क्या बोले सीएम?
सीएम ने कहा, इसे हर महीने 15 दिन लागू करने पर विचार चल रहा है। दो पहिया वाहन इसके दायरे से बाहर रहेंगे। उन्होंने कहा कि इसको परमानेंट लागू तब तक नहीं कर सकते जब तक पब्लिक ट्रांसपोर्ट ठीक ना हो जाए। केजरीवाल ने बताया कि 276 में से 275 मोहल्ला सभा ने कहा है कि ऑड-ईवन होना चाहिए।
महिलाओं को फिर मिलेगी छूट
मुख्यमंत्री ने कहा कि फॉर्मूल के तहत महिलाओं को छूट जारी रहेगी। केजरीवाल ने कहा कि अब 500 रिटायर्ड डिफेन्स के लोग एसडीएम की जगह एनफोर्समेंट का काम देखेंगे। इसके साथ में परिवहन विभाग की टीम होगी। इस दौरान चालान की रकम पर अभी विचार चल रहा है। एक बार फिर प्राइवेट बसों को काम पर लगाया जाएगा।
दोपहिया वाहन ऑड-ईवन से बाहर
दिल्ली सरकार का मानना है कि अभी दोपहिया चालकों को इस दायरे से बाहर ही रखा जाए क्योंकि इन यात्रियों के हिसाब से पर्याप्त व्यवस्था होनी जरूरी है। इसलिए इस बार भी दोपहिया चालक दायरे से बाहर ही रहेंगे। महिलाओं को अनुमति दी जाए या नहीं। इस पर स्थिति करीब-करीब 50 प्रतिशत के बीच रही है।