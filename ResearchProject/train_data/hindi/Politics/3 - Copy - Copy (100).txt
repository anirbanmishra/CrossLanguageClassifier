इस्लामाबाद। पाकिस्तान में विदेश मंत्रालय के सलाहकार सरताज अजीज ने इस्लामाबाद में 14-15 जनवरी को होने वाली भारत और पाकिस्तान के विदेश सचिवों की बैठक की जानकारी देते हुए चेतावनी दी है कि बैठक से अवास्तविक उम्मीद नहीं लगाई जानी चाहिए। सरताज ने बातचीत में 'यथार्थ से परे अपेक्षाएं' नहीं रखने की बात भी कही।
अजीज ने 25 दिसंबर को प्रधानमंत्री नरेंद्र मोदी की संक्षिप्त पाकिस्तान यात्रा के संबंध में कल सीनेट में एक नीतिगत वक्तव्य दिया। उन्होंने कहा कि विदेश सचिव 14-15 जनवरी को मुलाकात करेंगे और 10 चिन्हित विषयों पर बातचीत के लिहाज से अगले छह महीने के लिए रूपरेखा तैयार करेंगे।
सरताज ने वार्ता प्रक्रिया से 'यथार्थ से परे अपेक्षाएं' नहीं रखने की बात कही और कहा कि कुछ मुद्दों पर जल्द प्रगति होगी, वहीं अन्य पर प्रगति में वक्त लगेगा। अजीज ने कहा कि मोदी की यात्रा सद्भावना यात्रा थी और पाकिस्तान और भारत में अधिकतर लोगों ने और अंतरराष्ट्रीय समुदाय ने इसका स्वागत किया है। उन्होंने कहा कि दोनों नेता अब तक कम से कम पांच बार मुलाकात कर चुके हैं। लाहौर यात्रा से रिश्तों में आई गर्मजोशी से औपचारिक वार्ता पर असर पडऩे की उम्मीद है। अजीज ने इस धारणा को खारिज कर दिया कि भारतीय प्रधानमंत्री ने बिना वीजा के लाहौर दौरा किया।
उन्होंने कहा कि मोदी और उनके स्टाफ के 11 लोगों को 72 घंटे का वीजा दिया गया था और इस संबंध में पूरी आव्रजन प्रक्रिया का पालन किया गया। अजीज के अनुसार पाकिस्तान में उतरे अन्य लोग हवाईअड्डे के अंदर ही ठहरे और किसी विदेशी को बिना वैध वीजा बाहर नहीं निकलने दिया गया। विपक्ष के नेता ऐतजाज अहसन के उठाये गये बिंदु पर प्रतिक्रिया देते हुए अजीज ने कहा कि भारत और पाकिस्तान के प्रधानमंत्रियों के बीच पिछले साल काठमांडो में कोई गुप्त वार्ता नहीं हुई थी।