नई दिल्ली। उत्तराखंड विवाद पर कांग्रेस पर हमला बोले हुए भारतीय जनता पार्टी (भाजपा) ने रविवार को कहा कि 'गंभीर नेतृत्व' नहीं होने के कारण उसके (कांग्रेस) नेता इसलिए पार्टी छोड़ रहे हैं क्योंकि वह एक 'डूबता जहाज' साबित हो रही है। भाजपा के राष्ट्रीय सचिव श्रीकांत शर्मा ने कहा कि कांग्रेस में नेतृत्व की कमी है, इसलिए उसके नेता पार्टी छोड़ रहे हैं। राहुल गांधी को इसके लिए भाजपा को दोष नहीं देना चाहिए।
शर्मा की यह टिप्पणी कांग्रेस उपाध्यक्ष राहुल गांधी के उस बयान के बाद आई है जिसमें उन्होंने भाजपा पर यह कहते हुए आरोप लगाया है कि वह खरीद-फरोख्त के बल पर उत्तराखंड में चुनी हुई सरकार को गिराना चाहती है। प्रदेश में कांग्रेस की सरकार है। कांग्रेस नेता ने ट्विटर के जरिए केंद्र सरकार पर हमला बोलते हुए कहा कि कांग्रेस सरकार के इस कदम के खिलाफ लोकतांत्रिक तरीके से लड़ेगी।
राहुल ने कहा कि लगता है कि पिछले साल बिहार विधानसभा चुनाव में भाजपा को मिली करारी हार के बाद वह अन्य प्रदेश की चुनी गई सरकारों को धन-बल और अन्य तरीकों से गिराने पर लगी हुई है। हम चुप नहीं बैठने वाले हैं। केंद्र का
यह कदम हमारे संविधान और लोकतंत्र पर हमला है। पहले अरुणाचल प्रदेश और अब उत्तराखंड। यह मोदीजी की भाजपा का चेहरा।
हालांकि, शर्मा ने दावा किया कि प्रदेश में कांग्रेस विधायक असंतुष्ट चल रहे हैं जिसके चलते कांग्रेस को पहले अपने एक मुख्यमंत्री विजय बहुगुणा को हटाना पड़ा। अब दूसरे मुख्यमंत्री के खिलाफ बगावत हो गई है। शर्मा ने आगे कहा कि
राहुल अपनी पार्टी में चल रहे घटनाक्रमों से दुखी और निराश हैं। अपनी विफलता के लिए दूसरों को दोष देने से पहले उन्हें अपने घर (पार्टी) को संभालना चाहिए।
शर्मा ने आरोप लगाया जब से सोनिया गांधी ने कांग्रेस की बागडोर संभाली है, तब से पार्टी सिकुड़ती जा रही है और लोकसभा चुनाव में मिली करारी हार के बाद वह एक एक करके राज्यों में हारती जा रही है। गौरतलब है कि उत्तराखंड की का
ंग्रेस सरकार उस वक्त मुश्किलों में आ गई जब पार्टी के नौ विधायकों ने बगावत कर दी। इसके बाद विपक्षी भाजपा ने राज्यपाल से मुलाकात कर प्रदेश में सरकार बनाने का दावा पेश कर दिया।
राज्यपाल कृष्ण कांत पंत ने शनिवार को मुख्यमंत्री हरीश रावत को 28 मार्च तक सदन में अपना बहुमत साबित करने को कहा है।