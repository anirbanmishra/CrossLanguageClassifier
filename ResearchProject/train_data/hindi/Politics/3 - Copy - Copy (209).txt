नई दिल्ली। पठानकोट एयरबेस पर हुए आतंकी हमले के मामले में पाकिस्तान के यू-टर्न के बाद राष्ट्रीय जांच एजेंसी (एनआईए) ने अमरीका की संघीय जांच एजेंसी (एफबीआई) सहित कुछ विदेशी जांच एजेंसियों से इस मामले की जांच करने में मदद मांगी है। एनआईए ने यह मदद तब मांगी वह पाकिस्तान की ओर से वहां जाकर जांच करने के लिए उसकी हां का इंतजार कर रही है।
आधिकारिक सूत्रों ने बुधवार को बताया कि एनआईए ने एफबीआई सहित कुछ विदेशी जांच एजेंसियों से पठानकोट एयरबेस हमले के बाद आतंककारियों से इंटरनेट के जरिए टच में रहे उनके आकाओं द्वारा छोड़े गए सबूतों को हासिल करने में मदद मांगी है। सूत्रों ने आगे बताया कि सभी आतंकी जैश ए मोहम्मद से जुड़े हुए थे।
हमले के तुरंत बाद जैश प्रमुख मौलाना मसूद अजहर के भाई अब्दुल रऊफ ने दो वेबसाइटों पर वीडियो जारी कर हमले की जिम्मेदारी ली थी। इन दोनों साइटों का सर्वर अमरीका में पाया गया था। इनमें से एक साइट पाकिस्तान की संयुक्त जांच टीम (जेआईटी) के पिछले हफ्ते आने से पहले बंद कर दिया था, जबकि एक साइट अब भी चल रही है, लेकिन इसपर से वीडियो को हटा दिया गया है।
सूत्रों के अनुसार, इन दोनों साइटों का भुगतान एक यूरोपीय देश के जरिए किया गया था और एनआईए यह जानना चाहती है कि इनका भुगतान करने वाला व्यक्ति कौन था। उल्लेखनीय है कि भारत दौरे पर आई पाकिस्तान की जेआईटी टीम की रिपोर्ट लीक हो गई है। पाकिस्तान के एक अखबार में छपी खबर के अनुसार, जेआईटी ने पठानकोट हमले को भारत का ड्रामा करार दिया है।
