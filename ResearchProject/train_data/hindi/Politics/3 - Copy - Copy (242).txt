रंगापाड़ा। प्रधानमंत्री नरेंद्र मोदी रविवार को असम के रंगपाडा में चुनावी रैली को संबोधित करते हुए कहा कि असम में कांग्रेस सरकार को उखाड़ फेंकने के लिए ताकतवर आंधी चल रही है। उन्होंने कहा कि कांग्रेस शासन ने 15 साल में असम के लोगों को नुकसान पहुंचाया है।ब्याज सहित लौटाऊंगा आपके प्यार का कर्ज
असम विधानसभा चुनाव में बीजेपी उम्मीदवारों को प्रचार करने पहुंचे पीएम मोदी ने रैली में कहा कि आप लोगों का प्यार देख रहा हूं। मैं विकास के रूप में इस प्यार को ब्याज सहित चुकाने की कोशिश करूंगा। उन्होंने असम में बच्चों की शिक्षा के हालात को बदलने की वादा किया।
विकास नहीं दिखा तो गोगोई नाराज
पीएम मोदी ने रैली में लोगों से पूछा कि यहां सड़कें हैं क्या, गांवों को जोड़ने वाली सड़कें बनी है क्या? पीएम मोदी ने लोगों से पूछा कि आपको सड़कें नहीं दिखी तो सीएम तरुण गोगोई बोलेंगे कि मोतियाबिंद हो गया है। कल गोगोईजी ने कहा था कि मोदी को विकास नहीं दिखता क्योंकि उन्हें मोतियाबिंद हो गया है। मोदी ने कहा कि जो लोग देख नहीं सकते उन्हें भी सड़क का पता चल जाता है।
गोगोई से मांगा काम का हिसाब
मोदी ने गोगोई से सवाल किया कि आपके पास सत्ता थी, सारा खजाना आपके पास था। जरा हिसाब तो दीजिए कि असम के लिए आपने क्या किया? मोदी ने कहा कि गोगोई साहब कहते हैं कि उनकी मुझसे लड़ाई है। हम लोकतंत्र में रहते हैं। आइए मिलकर गरीबी और भ्रष्टाचार से लड़ते हैं।
हर ओर विकास ही हमारा एजेंडा
पीएम मोदी ने अपने तीन एजेंडे के आधार पर बीजेपी के लिए वोट मांगे। उन्होंने कहा कि विकास, तेज गति से विकास और हर जगह विकास हमारा एजेंडा है। उन्होंने कहा कि पढ़ाई, कमाई और दवाई हर लोग की किस्मत बदल देगा।
पश्चिम बंगाल में शाम को रैली
असम में लगातार दूसरे दिन चुनावी रैलियों को संबोधित करने के बाद पीएम मोदी शाम में पश्चिम बंगाल पहुंचेंगे. विधानसभा चुनाव के लिए अपनी पार्टी के प्रचार में वह यहां पहली रैली खड़गपुर में करेंगे। पीएम मोदी ने ट्वीट कर इसकी जानकारी दी।