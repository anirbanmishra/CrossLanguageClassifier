जम्मू। पीपुल्स डेमोक्रेटिक पार्टी की अध्यक्ष महबूबा मुफ्ती ने इस बात पर अफसोस जताया है कि केंद्र सरकार पूर्व मुख्यमंत्री मुफ्ती मोहम्मद सईद की उम्मीदों पर खरा नहीं उतरी। पीडीपी अध्यक्ष ने मंगलवार को जारी एक विज्ञप्ति में कहा कि भारतीय जनता पार्टी के साथ पिछले दस माह के गठबंधन में पीडीपी को कई चुनौतियों का सामना करना पडा।
उन्होंने इस बात पर अफसोस जताया कि केंद्र सईद के संकल्पों को उनकी उम्मीदों के अनुरूप पूरा करने में नाकाम रहा। पीडीपी अध्यक्ष ने कहा कि सईद इस दौरान संसाधनों की अपार कमी और कई विवादित मुद्दों का सामना करने के बावजूद अपने ऊंचे कद और विश्वसनीयता की बदौलत सुशासन और विकास का काम करते रहे।
मुफ्ती ने कहा कि सईद का मानना था कि निर्णायक जनादेश हासिल करने वाले प्रधानमंत्री नरेंद्र मोदी के नेतृत्व में केंद्र सरकार जम्मू कश्मीर में स्थायी शांति एवं स्थिरता के लिए राजनीतिक, आर्थिक एवं प्रशासनिक चुनौतियों के हल के लिए ठोस कदम उठाएगी।
उन्होंने कहा कि मुफ्ती साहब राज्य के विभिन्न क्षेत्रों के लोगों को एकदूसरे के करीब लाने के साथ -साथ रियासत और देश के अन्य हिस्सों के बीच विश्वास की कमी को दूर करना चाहते थे। अपने इस सपने को पूरा करने के लिए उन्होंने केंद्र से पर्याप्त सहयोग की उम्मीद की थी परन्तु केन्द्र इस मामले में खरा नहीं उतर पाया।