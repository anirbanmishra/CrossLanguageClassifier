ब्रसेल्स। बेल्जियम की राजधानी स्थित ब्रसेल्स अंतर्राष्ट्रीय हवाईअड्डा 29 मार्च के पहले नहीं खुलेगा। अधिकारियों ने शनिवार को यह जानकारी दी। ब्रसेल्स हवाईअड्डे पर मंगलवार सुबह भीषण आतंकवादी हमला हुआ था, जिसमें 31 लोग मारे गए।
हवाईअड्डा अधिकारियों द्वारा जारी बयान के मुताबिक, जावेंतेम हवाईअड्डा पर आंशिक तौर पर यात्री विमानों के परिचालन को लेकर अस्थायी समाधान तथा हवाईअड्डे पर सुरक्षा के नए उपायों पर विचार किया जा करा है, जिसपर फैसला संघीय सरकार करेगी।
बीबीसी की एक रिपोर्ट के मुताबिक, मंगलवार को दो जगहों पर हमले हुए जिसमें पहला हमला जावेंतेम हवाईअड्डे पर हुआ, जहां दोहरे फिदायीन हमले हुए। हमले के बाद पहली बार हवाईअड्डे के इंजीनियरों व तकनीशियनों का एक दल टर्मिनल की इमारत तक कनेक्शन दे रहा है।
वे इमारत को हुई क्षति व स्थिरता को लेकर आकलन करेंगे। हवाईअड्डा अधिकारी नए सुरक्षा उपाय भी करेंगे। हवाईअड्डे के चेक-इन एरिया को गंभीर क्षति हुई है, जहां दो विस्फोट हुए। बेल्जियम पुलिस ने शनिवार को भी उस संदिग्ध की तलाश जारी रखी, जो सीसीटीवी फुटेज में दिखा था। इसके साथ ही पुलिस हमले में मदद करने वाले एक और संदिग्ध की तलाश कर रही है।
डीएनए के आधार पर दोनों फिदायीन हमलावरों की पहचान नजीम लाचरोई तथा ब्राहिम अल-बकरोई के रूप में हुई है। दोनों की तस्वीरें हवाईअड्डे पर सीसीटीवी के फुटेज में कैद हो गए थे। बेल्जियम, फ्रांस तथा जर्मनी में गुरुवार तथा शुक्रवार को 12 लोगों को गिरफ्तार किया गया।