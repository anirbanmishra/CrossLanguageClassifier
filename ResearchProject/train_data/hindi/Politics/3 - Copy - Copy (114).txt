रियाद। प्रधानमंत्री नरेंद्र मोदी शनिवार को सऊदी अरब पहुंच गए हैं। पीएम मोदी यहां दो दिन रहेंगे। मोदी की तीन देशों की यात्रा में सऊदी अरब अंतिम पड़ाव है।
सऊदी अरब के रियाद में भारतीय समुदाय को संबोधित करते हुए पीएम मोदी ने कहा कि भारत मानवीय मूल्यों में भरोसा करने वाला देश है। दुनिया आर्थिक संकट से जूझ रही है। पीएम ने कहा कि इस समय दुनिया भारत की तरफ आशा की नजर से देख रही है। मोदी को सुनने के लिए लगभग 30 लाख प्रवासी भारतीय रियाद पहुंचे थे। पीएम मोदी सऊदी अरब के ऐतिहासिक मसमक किलो को भी देखने पहुंचे। यहां पर पीएम काफी देर तक रुके और सऊदी अरब के किंग अब्दुल अजीज के जीवन पर लगी तस्वीरों को निहारते रहे।
मोदी के यहां पहुंचने पर रियाद के गर्वनर प्रिंस फैसल बिन बंदर अल सऊद ने किंग खालिद अंतर्राष्ट्रीय हवाईअड्डे पर मोदी की अगवानी की। विदेश मंत्रालय के प्रवक्ता विकास स्वरूप ने ट्वीट किया सलाम रियाद। रविवार की दोपहर शाही महल में सऊदी अरब के शाह सलमान बिन अब्दुल अजीज अल सऊद पीएम मोदी का औपचारिक स्वागत करेंगे। शाह सलमान प्रधानमंत्री के सम्मान में दोपहर में भोज आयोजित करेंगे। उसके बाद प्रतिनिधिमंडल स्तर की बैठक होगी और विभिन्न समझौतों पर हस्ताक्षर किए जाएंगे।
मोदी की इस यात्रा के दौरान भारत और सऊदी अरब के बीच संबंध और प्रगाढ़ होंगे। मोदी यहां से भारत के लिए रविवार दोपहर रवाना होंगे। अपनी तीन दिवसीय विदेश यात्रा के दौरान मोदी ने ब्रसेल्स में 13वें भारतीय-यूरोपीय संघ सम्मेलन में भाग लिया और बेल्जियम के प्रधानमंत्री चाल्र्स माइकल के साथ द्विपक्षीय बातचीत की। उसके बाद वह वाशिंगटन में राष्ट्रपति बराक ओबामा द्वारा आयोजित परमाणु सुरक्षा सम्मेलन में शामिल हुए।