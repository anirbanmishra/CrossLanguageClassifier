श्रीनगर। भाजपा ने जम्मू-कश्मीर में सरकार बनाने के संकेत दिए हैं। भाजपा का कहना है कि यदि राज्यपाल सरकार बनाने के लिए आमंत्रित करते है तो वह पीछे नहीं हटेगी। वैसे, भाजपा यह पहल उसी वक्त करेगी जबकि पीडीपी राज्यपाल से स्पष्ट कर दे कि वह सरकार नहीं बनाना चाहती है। भाजपा की जम्मू कश्मीर इकाई के प्रवक्ता अशोक कौल ने कहा कि उनकी पार्टी पीडीपी के फैसले का इंतजार कर रही है।
राजनीतिक पंडितों के अनुसार राज्यपाल सबसे बड़े दल पीडीपी के पीछे हटने पर दूसरे सबसे बड़े दल भाजपा को सरकार बनाने को कह सकती है। कौल ने कहा कि संवैधानिक रूप से राज्यपाल के पास अब यही विकल्प बचता है कि वह दूसरे बड़े दल को न्योता दें। इस बीच, पीडीपी अध्यक्ष महबूबा मुफ्ती ने पार्टी नेताओं से भाजपा के साथ गठबंधन बरकरार रखते हुए प्रदेश में सरकार बनाने के मसले पर राय मांगी है।
नेशनल कॉन्फ्रेंस से हो सकता गठबंधन : 87 सदस्यों वाली विधानसभा में पीडीपी के पास 28 सीटें हैं। भाजपा को 25 विधायकों के अलावा पीपल्स कॉन्फ्रेंस के दो और एक निर्दलीय विधायक का समर्थन है। एेसे में भाजपा नेशनल कॉन्फ्रेंस से गठबंधन कर सकती है।