जयपुर. मेडिकल कॉलेजों में विधायकों के सिफारिशी मरीजों को उपचार में प्राथमिकता देने के मामले में अब सरकार अपने ही आदेश से पलट गई है। सारा मामला उदयपुर मेडिकल कॉलेज के प्राचार्य पर डाल दिया गया है। सूत्रों के अनुसार विभाग के आला अधिकारियों ने प्राचार्य को फटकार भी लगा दी। वहीं चिकित्सा मंत्री राजेंद्र राठौड़ भी बचाव करते दिखे।
बोल-विधानसभा में पूछे गए एक सवाल के जवाब में मैंने कहा था कि विधायकों के मरीजों को सुविधा देने के लिए हैल्पलाइन विकसित की जाए। वहीं उन्होंने बातों ही बातों में यह भी कह दिया कि आदेश वापस लेने के लिए बोल दिया है। हालांकि उन्होंने इसमें गलत भाषा का सहारा लेते हुए किनारा भी कर लिया।
बीकानेर भी कर चुका है जारी
जानकारी के अनुसार उदयपुर से पहले बीकानेर मेडिकल कॉलेज प्रशासन ने विधायकों के सिफारिशी मरीजों को इलाज में प्राथमिकता का आदेश जारी कर दिया था। इससे से भी मामला स्पष्ट दिख रहा है कि सरकार ने सभी मेडिकल कॉलेजों में इसकी पालना के निर्देश जारी कर रखे थे।
मचा हडकंप, लीपापोती की जांच शुरू
राजस्थान पत्रिका में 'अब दो तरह के होंगे मरीज, एक विधायक का और एक आमÓ शीर्षक से समाचार प्रकाशित होने के बाद चिकित्सा शिक्षा विभाग में हडकंप मच गया। सूत्रों के अनुसार विभाग के आला अधिकारियों ने अपना बचाव करने के उदयपुर मेडिकल कॉलेज प्राचार्य को फटकार भी लगाई। मामला सामने आने के बाद अपने ही आदेश की जांच भी शुरू करवा दी गई है।
बिगड़ी व्यवस्था और बदतर होगी
यह आमजनता के साथ अन्याय है। जनप्रतिनिधि सभी के नेता होते हैं। ऐसे में लोगों के साथ भेदभाव करना स्वीकार्य नहीं है। गंभीर मरीजों को भी सरकार के आदेश के बाद तत्काल इलाज नहीं मिलेगा। चिकित्सकों की कमी से जूझ रहे प्रदेश में सिफारिशी चि_ियों से बिगड़ी व्यवस्था और बदतर हो जाएगी। सचिन पायलट, कांग्रेस प्रदेशाध्यक्ष
साफ लिखा-आदेश बजट घोषणा के तहत
उदयपुर मेडिकल कॉलेज प्रशासन की ओर से जारी किए गए आदेश में साफ तौर पर यह लिखा गया है कि निर्देश मुख्यमंत्री बजट घोषणा के तहत दिए गए हैं। उदयपुर मेडिकल कॉलेज के प्राचार्य ने भी स्पष्ट किया था कि राज्य सरकार का इस संबंध में पत्र मिला था।
आदेश वापस लेने के लिए बोला है : राठौड़
प्र. विधायकों की सिफारिश वाले मरीजों का इलाज प्राथमिकता से करने के लिए सरकार ने क्यों कहा ?
उ. सरकार ने ऐसा आदेश नहीं दिया।
प्र. उदयपुर के आदेश में मुख्यमंत्री बजट घोषणा का हवाला दिया है ?
उ. नहीं एेसी बजट घोषणा नहीं हुई।
प्र. आदेश उदयपुर ही नहीं, बीकानेर ने भी जारी किया है, ऐसा कैसे ?
उ. हमने हैल्प लाइन के लिए कहा था, पहले मैंने विधानसभा में सवाल के जवाब में कहा था कि विधायकों की ओर से भेजे जाने वाले मरीजों के लिए हैल्प लाइन विकसित की जाए, लेकिन उसका यह मतलब बिल्कुल नहीं था कि आम मरीजों को दरकिनार कर दिया जाए, सरकार एेसा सोच भी नहीं सकती।
प्र. अब क्या होगा ?
उ. उस आदेश को वापस लेने के लिए कहा है, जिसमें गलत भाषा लिखी हुई है, हम दोषी पर कार्रवाई भी करेंगे।