कैमरून से इंदौर तक का 30 घंटे का सफर आखिरकार एक सप्ताह बाद पूरा हो गया। वीजा व पासपोर्ट संबंधी कार्रवाई पूरी करने के लिए रिसर्चर डैजी की बहन लॉरेन्स मंगलवार शाम को इंदौर पहुंची। बुधवार को पुलिस व अधिकारियों की उपस्थिति में आगे कार्रवाई की जाएगी।
कैमरून से शोध के लिए आई डैजी कामगा की प्रसूति के बाद मौत हो गई थी। इसके बाद डैजी का शव अरबिंदो अस्पताल में व बेटी एप्पल अस्पताल में है। डैजी की मौत के बाद विश्वविद्यालय के सामने बड़ी परेशानी खड़ी हो गई थी। न तो डैजी के परिजन में से किसी के पास पासपोर्ट था और न ही डैजी की बेटी को कैमरून भिजवाने का कोई विकल्प था।
कैमरून व नाइजीरिया की एंबेसी से सतत संपर्क के बाद सोमवार देर रात डैजी की बहन लॉरेन्स कामगा का पासपोर्ट बना और उसे भारत आने का वीजा मिल गया। दिल्ली होते हुए वे शाम करीब 7.30 बजे इंदौर आईं। उन्होंने सबसे पहले डैजी की बेटी से मिलने की इच्छा जताई। इस कारण गेस्ट हाउस में लाने के बजाय उन्हें सीधे एप्पल अस्पताल ले जाया गया। लॉरेन्स ने कहा, मुझे यकीन नहीं हो रहा कि शोध कार्य के लिए भारत आई मेरी बहन अब इस दुनिया में नहीं है। अब हम इस बेटी को उसकी अमानत मानकर ही सहेजेंगे। हालांकि, सुपुर्दगी संबंधी दस्तावेज नहीं होने के कारण अस्पताल प्रबंधन ने बच्ची को देखने की ही अनुमति दी। इसके बाद लॉरेन्स यूनिवर्सिटी के गेस्ट हाउस पहुंची। बुधवार सुबह लॉरेन्स को बयान के लिए भंवरकुआं थाने ले जाएंगे।
बच्ची के माता या पिता में से किसी की भी नागरिकता भारतीय नहीं होने के कारण उसकावीजा बनने में परेशानी आ रही थी। एंबेसी ने बीच का रास्ता निकालते हुए नाइजीरिया से ही अस्थायी वीजा तैयार करवाया। यह वीजा विश्वविद्यालय भेजा गया है, जिस पर बच्ची की तस्वीर लगाई जाएगी। पासपोर्ट के लिए भी यही प्रक्रिया अपनाई जाएगी। विश्वविद्यालय के अधिकारियों के अनुसार यह पासपोर्ट इंदौर से कैमरून जाने के लिए एक बार ही वैध होगा।
सड़क मार्ग से मुंबई
डैजी का शव कैमरून भिजवाने के लिए मुंबई की एक एजेंसी से संपर्क किया गया है। इस एजेंसी की टीम बुधवार को इंदौर पहुंचेगी। अरबिंदो अस्पताल से शव लेने के बाद डीप फ्रीजर वाले विशेष वाहन से शव मुंबई भेजा जाएगा। मुंबई में शव ट्रीटमेंट व कागजी कार्रवाई पूरी कर हवाई मार्ग से कैमरून भिजवाया जाएगा। डैजी की बहन व बेटी कब रवाना होगी, इसे लेकर अभी असमंजस की स्थिति बनी हुई है। लॉरेन्स ने वापसी के लिए 21 अप्रैल का टिकट करवाया है, जबकि यूनिवर्सिटी के अनुसार दो दिन तक बच्ची को संभालने की ट्रेनिंग लेने के बाद वे उसे ले जा सकती हैं।
...सुपुर्दगी के बाद कोई जिम्मेदारी नहीं
स्कूल ऑफ बायोटेक्नोलॉजी के विभागाध्यक्ष डॉ.अनिल कुमार ने बताया कि बुधवार दोपहर ही डैजी के शव की शिनाख्त लॉरेन्स से करवाएंगे। इसके बाद शव एजेंसी के जिम्मे कर देंगे। बच्ची को भी शाम को एनआईसीयू से निकालकर प्राइवेट वार्ड में शिफ्ट कर दिया जाएगा। लॉरेन्स के इंदौर से रवाना होने से पहले एक शपथ-पत्र भी लिया जाएगा कि भविष्य में इस संबंध में यूनिवर्सिटी का कोई जिम्मा नहीं रहेगा।