कोलकाता. केन्द्रीय गृह मंत्री राजनाथ सिंह ने बुधवार को मुख्यमंत्री ममता बनर्जी पर तीखा वार किया, लेकिन सारधा घोटाला और स्टिंग ऑपरेशन के मुद्दे नहीं उठाए। उन्होंने बांग्लादेश से पश्चिम बंगाल में हो रही घुसपैठ रोकने और राज्य की जनता से किए गए अपने वादे पूरा करने में तृणमूल सरकार को विफल करार दिया। साथ ही उन्होंने दावा किया कि बंगाल में भाजपा की सरकार बनेगी तो इसकी स्थिति बदल जाएगी।
पश्चिम मिदनापुर के गरबेटा में चुनाव सभा को संबोधित करते हुए राजनाथ सिंह ने कहा कि बांग्लादेश से पश्चिम बंगाल में घुसपैठ जारी है। बंगाल में भाजपा की सरकार बनेगी तो राज्य में पडऩे वाली भारत- बांग्लादेश अंतरराष्ट्रीय सीमा सील कर दी जाएगी। उन्होंने कहा कि राज्य की जनता ने बंगाल के विकास के लिए 34 साल के वाम शासन को खत्म कर दिया। लोगों को उम्मीद थी कि नई सरकार राज्य में परिवर्तन लाएगी, लेकिन तृणमूल सरकार ने अपने वादे पूरे नहीं किए।
गृह मंत्री ने दावा किया कि बंगाल में सिर्फ भाजपा ही विकास कर सकती है। यहां हमारी सरकार बनी तो हम बंगाल का विकास करेंगे और लोगों को उनके हक दिलाएंगे। जिन राज्यों में भाजपा की सरकार है उन राज्यों की स्थिति में काफी सुधार हुआ है। यहां की स्थिति भी सुधर जाएगी। इसके लिए राज्य में भ्रष्टाचार मुक्त पारदर्शी प्रशासन की जरूरत है और यह भाजपा ही दे सकती है। तृणमूल कांग्रेस, माकपा और कांग्रेस नहीं दे सकती हैं। इसलिए हम राज्य की जनता से भाजपा को एक मौका देने की अपील करते हैं।
बंगाल में भ्रष्टाचार मुक्त प्रशासन की आवश्यक्ता बताने के बावजूद राजनाथ सिंह ने सारधा घोटाला और स्टिंग ऑपरेशन का मुद्दा नहीं उठाया।
राजनाथ सिंह ने लोगों से पूछा कि ममता बनर्जी के शासन में राज्य में यातायात के लिए अच्छी सड़कें बनी हैं? सिंचाई के लिए पानी, इलाज के लिए अस्पताल, उपयुक्त शिक्षा और बिजली की सुविधाएं मिली हैं? तृणमूल कांग्रेस ने अपना कोई वादा पूरा नहीं किया है। क्या इस सरकार को राज्य की सत्ता में रहने का अधिकार है? हम लोगों से अपील करते हैं कि वे न तो बंगाल में तृणमूल कांग्रेस की सरकार बनने दे और न ही कम्युनिस्टों और कांग्रेस की सरकार बनने दें।