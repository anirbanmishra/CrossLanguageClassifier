रियाद। सऊदी अरब में प्रधानमंत्री नरेंद्र मोदी वहां के निवेशकों से लगातार भारत में सुनहरे अवसर की संभावना बताकर उनसे यहां आकर निवेश करने की अपील की। वैश्विक निवेशकों के लिए व्यवसाय के अनकूल वातावरण बनाने का वादा करते हुए मोदी ने कहा कि पूर्वव्यापी कराधान अब बीते दिनों की बात हो गई है। उन्होंने कहा कि सामान्य अप्रत्यक्ष कराधान व्यवस्था जल्द ही जीएसटी यानि गुड्स एंड सर्विस टैक्स के रूप में सामने होगा। हालांकि, मोदी ने जीएसटी को लेकर कोई निश्चित समय सीमा नहीं बताई। सऊदी अरब के कॉरपोरेट जगत से जुड़ी दिग्गज हस्तियों और भारत के बड़े व्यवसायियों से पीएम मोदी ने कहा कि भारत ने कई क्षेत्रों को सीधे विदेशी निवेश के लिए खोल दिया है। उन्होंने कहा कि वैश्विक मंदी के बीच भारत आज पूरी दुनिया में एक उम्मीद की किरण है।
टीसीएस की महिलाकर्मियों से मिले मोदी
प्रधानमंत्री नरेंद्र मोदी भारतीय सूचना प्रौद्योगिक कंपनी टीसीएस द्वारा यहां रियाद शहर में स्थापित अपने किस्म के पहले सूचना प्रौद्योगिकी प्रशिक्षण केंद्र में गए जो पूरी तरह महिलाओं के लिए और महिलाओं द्वारा परिचालित है। प्रधानमंत्री ने केंद्र में सऊदी महिला आईटी पेशेवरों से बातचीत की। मोदी ने इस केंद्र में कार्यरत महिला पेशेवरों को प्रधानमंत्री ने भारत आने का न्योता भी दिया। मोदी ने टीसीएस की महिला पेशेवरों से बातचीत में कहा, 'दुनिया के लिए आज यह एक प्रमुख खबर है कि आज मैं रियाद में उन आईटी पेशेवरों से मिल रहा हूं जिनके बारे में मैं कह सकता हूं वे सउदी अरब के गौरव का प्रतिनिधित्व करती हैं। वह केंद्र में करीब 40 मिनट तक रहे और इस दौरान उन्होंने सेल्फी भी खिंचवाई। टीसीएस के केंद्र में बीपीओ परिचालन में 1,000 महिलाएं कार्यरत हैं। इनमं से 85 प्रतिशत सउदी नागरिक हैं।
सामरिक संबंधों पर की वार्ता
सऊदी अरब के साथ संबंधों को नई गति देने के इरादे से प्रधानमंत्री नरेन्द्र मोदी ने रविवार को यहां के शाह सलमान बिन अब्दुल अजीज के साथ व्यापार, निवेश बढ़ाने और आतंकवाद की नकेल कसने सहित सामरिक सहयोग का विस्तार करने समेत विभिन्न विषयों पर चर्चा की। ऊर्जा संसाधनों से सम्पन्न सऊदी अरब भारत का सबसे बड़ा कच्चे तेल का आपूर्तिकर्ता है और कुल आयात के 20 प्रतिशत जरूरतों को पूरा करता है। इसे देखते हुए दोनों पक्षों ने इस क्षेत्र में सहयोग को और व्यापक बनाने पर चर्चा की। मोदी के शनिवार को यहां दो दिवसीय यात्रा पर पहुंचने पर उनका रायल कोर्ट में भव्य स्वागत किया गया।
शाही महल में किया लंच
सऊदी अरब दौरे के दूसरे दिन रविवार को नरेंद्र मोदी शाही महल पहुंचे। जहां सऊदी अरब के किंग सलमान बिन अब्दुलअजीज अल सऊद ने उनका वेलकम किया। इससे पहले किंग सलमान ने मोदी के सम्मान में लन्च किया।
एग्रीकल्चर प्रोडक्ट सऊदी की जरूरत
मोदी ने सऊदी से कहा कि हमें फर्टिलाइजर की जरूरत है, आपको एग्रीकल्चर प्रोडक्ट की, वेयरहाउसिंग, कोल्ड चेन हमारी जरूरत हैं, लेकिन इसमें महारत आपको हासिल है। उन्होंने कहा कि अगर दोनों देश मिलकर इस दिशा में काम करें तो काफी आगे बढ़ सकते हैं।
साइबर सुरक्षा पर दिया जोर
पीएम मोदी ने कहा, वर्ल्ड दो तरह के टेररिज्म का सामना कर रहा है। एक ओर आतंकी जहां-तहां हमले कर बेकसूरों को मार रहे हैं, दूसरा साइबर टेररिज्म है। मोदी ने साइबर टेररिज्म को सबसे खतरनाक बताते हुए साइबर सिक्युरिटी पर जोर दिया। उन्होंने कहा कि टेररिज्म से ज्यादा खतरनाक है साइबर टेररिज्म। साइबर सिक्युरिटी आज की बड़ी जरूरत है।
भारतीयों के लिए हेल्पलाइन
मोदी ने कहा कि हमने विदेश में रहने वाले भारतीयों के लिए कई नई सुविधाएं शुरू की हैं। अगर विदेश में कोई भारतीय संकट में है, तो उसे फौरन हेल्प मिलेगी। सऊदी अरब में बसे भारतीयों के लिए हेल्पलाइन शुरू की है।