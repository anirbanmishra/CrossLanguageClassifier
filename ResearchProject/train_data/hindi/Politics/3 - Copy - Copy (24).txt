गुवाहाटी। ऑल इंडिया यूनाइटेड डेमोक्रेटिक फ्रंट (एआईयूडीएफ) के प्रमुख बदरुद्दीन अजमल ने मंगलवार को असम के गोलकगंज में एक चुनावी रैली को संबोधित करते हुए कहा कि अगर प्रदेश में बांग्लादेशी दिखते हैं तो उन्हें तुरंत गोली
मार दी जाए। लेकिन, इसके लिए प्रदेश के असली नागरिकों को परेशान नहीं किया जाए। उन्होंने यह भी कहा कि इस बार असम में कोई भी दल उनकी पार्टी के समर्थन बिना सरकार नहीं बना पाएगा। लोगों का मानना है कि लुंगी पहने, टोपी
लगाए और दाढ़ी रखने वाला बांग्लादेशी होता है। लेकिन, यह सच नहीं है। उन्होंने बांग्लादेश के साथ लगने वाले बॉर्डर को भी सील करने की मांग की।
उन्होंने कहा, एआईयूडीएफ एक धर्मनिरपेक्ष पार्टी है। इसके लिए आप हमारे प्रत्याशिशों का प्रोफाइल देख सकते हैं। असम में हमने कांग्रेस और भारतीय जनता पार्टी (भाजपा) से कोई गठबंधन नहीं किया है। दोनों ही पार्टियां एआईयूडीएफ को सांप्रदायिक साबित करने में तुली हुई हैं। लेकिन, इस बात में कोई सच्चाई नहीं है। बोको एससी आरक्षित सीट हैं और गोपीनाथ यहां से वर्तमान विधायक हैं जिन्हें हमने फिर से मैदान में उतारा है।
उन्होंने यह भी कहा कि प्रदेश में रहने वाले सभी बांग्लादेशियों को यहां से जाना होगा। उन्होंने आगे कहा, असम समझौता 25 मार्च, 1971 को अस्तित्व में आया। उसके बाद जो भी बांग्लादेशी यहां आया, उसे अपने देश जाना होगा।