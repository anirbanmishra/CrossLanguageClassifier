श्रीनगर। जम्मू-कश्मीर में मची राजनीतिक उठापटक के बीच पीडीपी चीफ महबूबा मुफ्ती सरकार को लेकर कोई भी जल्दबाजी दिखाने से बच रही है। पीडीपी सूत्रों के अनुसार वह सरकार को लेकर कोई खतरा नहीं उठाना चाहती वहीं भाजपा ने कहा है कि सरकार बनाने में देर करके उनके सब्र की परीक्षा ली जा रही है।
उल्लेखनीय है कि 7 जनवरी को जम्मू-कश्मीर के मुख्यमंत्री मुफ्ती मोहम्मद सईद की मृत्यु के बाद से राज्य में गवर्नर शासन चल रहा है। माना जा रहा है कि इसके पीछे महबूबा का भाजपा के प्रति अविश्वास है। सूत्रों के मुताबिक महबूबा सरकार बनाने से पहले भाजपा आलाकमान से सभी मुद्दों पर स्पष्ट बातचीत कर लेना चाहती है। जब तक उन्हें भाजपा को लेकर भरोसा नहीं होगा वे सरकार बनाने की पहल नहीं करेंगी।
महबूबा ने इस मुद्दे पर पार्टी के वरिष्ठ नेताओं की बैठक भी बुलाई है जिसमें भाजपा से सहयोग जारी रखने पर भी फैसला हो सकता है। दिवंगत सीएम मोहम्मद मुफ्ती की मौत के बाद भी पीडीपी ने दुख का हवाला देकर सरकार बनाने से मना कर दिया था।
दूसरी और इस मुद्दे पर भाजपा का कहना है कि महबूबा इस तरह उन पर पॉलिटिकल दबाव बना रही है और उन पर बेवजह की शर्तें लागू करने की कोशिश की जाएंगी तो वह नहीं मानेंगे। उमर अब्दुल्ला भी महबूबा मुफ्ती तथा भाजपा नीत गठबंधन पर बरसे। उन्होंने ट्वीट कर कहा कि यदि दोनों पार्टियां सरकार नहीं बनाना चाहती तो विधानसभा भंग करने का ऐलान करें ताकि राजनीतिक गतिरोध समाप्त हो सकें।