झांसी। हमारे देश में शोध करने वालों की संख्या तो अच्छी खासी है, लेकिन गुणवत्ता के लिहाज से शोध नहीं हो रहे हैंं। शोध के लिहाज से दुनिया में भारत का 13वां स्थान है। कोरिया जैसे छोटे देश भी हमसे आगे हैं। देश के विभिन्न क्षेत्रों में स्थापित आईआईटी के संस्थान शिक्षा देने की दृष्टि से तो सभी जरूरी संसाधनों से लैस हैं, लेकिन शोध के लिए उनमें भी पर्याप्त संसाधन नहीं हैं। ज्यादातर संस्थानों में लोगों का यही रोना होता है कि संसाधन नहीं हैं। इसके पीछे उस संस्था के अधिकारियों की नीतियां भी जिम्मेदार होती हैं। यह बात इंडियन इंस्टीटयूट ऑफ साइंस एजुकेशन एंड रिसर्च, भोपाल के प्रोफेसर और पद्मश्री डा. वीके सिंह ने यहां बुंदेलखंड विश्वविद्यालय के रसायन विभाग की ओर से आयोजित अंतर्राष्ट्रीय सेमिनार में कही।
समस्याओं के समाधान के लिए हों शोध-
मुख्य अतिथि डा. वीके सिंह ने कहा कि प्रासंगिक समस्याओं के समाधान के लिए ही शोध किए जाएं केवल शोधपत्र लिखने के लिए ही नहीं। उन्होंने देश में शोध की गुणवत्ता को और बढ़ाने के लिए प्रभावी प्रयास किए जाने पर जोर दिया। उन्होंने कहा कि सुशासन हर जगह के लिए महत्वपूर्ण है, वह घर हो या कोई संस्थान। सुशासन का मॉडल कोई भी हो सकता है। सबसे महत्वपूर्ण है नियमों का ठीक से पालन। उन्होंने इस बात पर चिंता जताई कि देश के विश्वविद्यालय बड़ी संख्या में विद्यार्थियों को शिक्षित तो कर रहे हैं, लेकिन वे गुणवत्ता पूर्ण मानव संसाधन नहीं तैयार कर पा रहे हैं। उन्होंने शिक्षकों से शिक्षण की पद्धति में बदलाव लाने का भी आह्वान किया। साथ ही साथ व्यवस्था के परंपरागत तरीकों को भी बदलने पर जोर दिया।
ज्ञान के लिए लगन व समर्पण जरूरी-
बुंदेलखंड विश्वविद्यालय के कुलपति प्रो. सुरेंद्र दुबे ने कहा कि यदि यह सम्मेलन एक भी विद्यार्थी में जिज्ञासा और प्रश्नों की व्याकुलता पैदा करने में सफल रहा तो उससे इसकी सार्थकता सिद्ध हो जाएगी। उन्होंने कहा कि ज्ञान सिर्फ सुविधाओं और संसाधनों से ही नहीं हासिल होता है। इसके लिए सबसे जरूरी है लगन और समर्पण। उन्होंने उम्मीद जताई कि भविष्य में इस सम्मेलन के अच्छे नतीजे सामने आएंगे। इस अवसर पर सभी अतिथियों ने सम्मेलन की स्मारिका का भी विमोचन किया।
इस तरह हुआ कार्यक्रम-
शुरूआत में सभी अतिथियों ने मां सरस्वती के चित्र के समक्ष दीप प्रज्ज्वलित करके माल्यार्पण किया। बाद में विद्यार्थियों ने सरस्वती वंदना और स्वागत गीत पेश किया। सभी अतिथियों को स्मृति चिह्न भेंट किए गए। सम्मेलन की संयोजिका डा. रेखा लगरखा ने सभी अतिथियों का स्वागत किया। उन्होंने सम्मेलन की रूपरेखा के बारे में भी विस्तार से जानकारी दी। उन्होंने बताया कि सम्मेलन में सात सत्र होंगे। इनमें देश विदेश के शोधार्थी और विशेषज्ञ अपने शोधपत्र प्रस्तुत करेंगे।
इन्होंने किए विचार व्यक्त-
सम्मेलन के उद्घाटन सत्र में विशिष्ट अतिथि मलेशिया के यूनिवर्सिटी से आई एसोसिएट प्रोफेसर डा. एस ए राशिद, बेसिक साइंस के निदेशक डा. एके सक्सेना और डीन साइंस प्रो. एसपी सिंह ने भी विचार रखे। इस अवसर पर बुंदेलखंड विश्वविद्यालय के प्रो एमएल मौर्य, छात्र कल्याण अधिष्ठाता प्रो सुनील काबिया, प्रो जीडी शर्मा, डा. महेश दत्त, डा. शशि आलोक, डा. अनु सिंगला, डा. गजाला रिज्वी, डा. अंजू सिंह, डा. आरके सैनी, डा. रामवीर सिंह, डा. पूनम शर्मा, डा. संतोष पाण्डेय, डा. सीपी पैन्यूली, सतीश साहनी, उमेश शुक्ल, डा. प्रदीप यादव, डा. चित्रा गुप्ता, डा.पूनम मेहरोत्रा समेत अनेक लोग उपस्थित रहे। बाद में डा. गौरी खानवलकर ने सभी के प्रति आभार व्यक्त किया।