रायपुर. सिविल लाइंस थाना पुलिस ने नौकरी लगाने के नाम पर धोखाधड़ी करने वाले एक आरोपी को गिरफ्तार किया है। आरोप है कि ठगी को अंजाम देने वाला आरोपी खुद को सीएम हाउस का कर्मचारी बताकर एक युवक से 50 हजार रुपए वसूल लिए। अपने साथी की मदद से फर्जी कारोबार को अंजाम देकर फरार हो गया।
गुरुवार को वीरेंद्र नामक युवक की शिकायत दर्ज होने पर आरोपी महेंद्र सिंह को गिरफ्तार किया गया। जबकि, उसके साथी डोमार सिंह की तलाश में टीम ने जांच पड़ताल शुरू की है। पुलिस का कहना है कि महेंद्र ने प्रार्थी से संपर्क कर खुद को सीएम हाउस का कर्मचारी बताया था। उसने राजभवन में नौकरी दिलाने की बात कहते हुए 3 लाख रुपए मांगे।
सौदा पक्का होने पर बतौर एडवांस 50 हजार रुपए ले लिए। कई महीने बाद जब प्रार्थी को नौकरी नहीं मिली, तब मामला थाने तक पहुंचा। महेंद्र और डोमार के खिलाफ शिकायत होने पर एक की गिरफ्तारी हुई। जांच में मालूम हुआ है कि आरोपी महेंद्र सीएम हाउस में पदस्थ था। 2014 में किसी मामले में उसे बर्खास्त कर दिया गया। इसके बाद बाहर रहते हुए उसने वारदात की। बहरहाल पकड़े जाने के बाद आरोपी से रकम बरामद हुआ है।