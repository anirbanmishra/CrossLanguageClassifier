नई दिल्ली। प्रधानमंत्री नरेंद्र मोदी को लोकसभा चुनाव में जीत दिलाने के बाद बिहार चुनाव में नीतीश कुमार के खेवनहार बने प्रशांत किशोर अब उत्तरप्रदेश में एंट्री कर सकते हैं। सूत्रों के अनुसार यूपी चुनावों में कांग्रेस प्रशांत किशोर को अपना रणनीतीकार बना सकता है। मीडिया रिपोर्ट के अनुसार अगर वे यूपी में कांग्रेस के साथ काम करते हैं तो यह 2014-14 में नरेंद्र मोदी के आम चुनाव प्रबंधन के बाद उनके लिए सबसे बड़ी चुनौती होगी। रिपोर्टों में बताया गया कि यूपी चुनाव में जीत हासिल करने के लिए कांग्रेस प्रशांत किशोर का सहारा लेगी।
जानकारी के अनुसार, दिल्ली में बुधवार को होने वाली कांग्रेस की बैठक में प्रशांत किशोर को भी बुलाया गया है। इस बैठक का नेतृत्व कांग्रेस के उपाध्यक्ष राहुल गांधी करेंगे। कांग्रेसी सूत्रों की मानें तो प्रशांत किशोर पर पार्टी केवल दाव ही नहीं लगाएगी बल्कि उनकी सलाह से ही चुनावी रणनीति भी तय करेगी। उत्‍तर प्रदेश विधान सभा चुनाव को लेकर दिल्ली में राहुल गांधी ने यह बैठक बुलाई है और इसमें राज्य के 40 वरिष्ठ नेताओं के साथ-साथ प्रशांत किशोर भी शिरकत करेंगे। ये बैठक बुधवार गुरुद्वारा रकाबगंज रोड़ स्थित कांग्रेस वॉर रुम में होगी।
आपको बता दें कि टीम प्रशांत पश्चिम बंगाल में ममता बनर्जी और उनकी पार्टी तृणमूल कांग्रेस के लिए भी काम करेगी। अगले साल पश्चिम बंगाल में विधानसभा चुनाव होने हैं और संभावना जताई जा रही है कि टीम प्रशांत किशोर ही मौजूदा मुख्यमंत्री ममता बनर्जी के इलेक्शन मैनेजमेंट का जिम्मा संभालेंगे। जानकारी के अनुसार तृणमूल कांग्रेस पार्टी ने प्रशांत से संपर्क साधा है और संभावनाएं जताई जा रही हैं कि इस सिलसिले में जल्द ही प्रशांत और उनकी टीम के साथ बैठकों का दौर शुरू हो सकता है।