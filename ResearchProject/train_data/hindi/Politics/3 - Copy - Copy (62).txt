वॉशिंगटन। अमरीकी नौसेना ने पाकिस्तान को नौ एएच-1जेड वाइपर लड़ाकू हेलीकॉप्टर देने का आदेश जारी कर दिया है। यह जानकारी अमरीकी रक्षा मंत्रालय ने दी। पाकिस्तानी अखबार डॉन ने अमरीकी रक्षा मंत्रालय की ओर से सोमवार को जारी बयान के हवाले से कहा है कि अमरीकी नौ सेना ने बेल हेलीकॉप्टर कंपनी को एएच-1जेड हेलीकॉप्टर बनाने के लिए सोमवार को 17 करोड़ डॉलर का ठेका दिया।
बयान के अनुसार, पाकिस्तान को ये लड़ाकू हेलीकॉप्टर विदेशी सैन्य बिक्री कार्यक्रम तहत दिए जाएंगे। एएच-1जेड वाइपर दो इंजन वाला हेलीकॉप्टर है। इसकी गति 420 किलोमीटर प्रति घंटा है और यह 610 किलोमीटर तक मार कर सकता है। यह अमरीकी नौ सेना के लिए पहले विकसित किए गए सुपर कोबरा हेलीकॉप्टर के मॉडल पर आधारित है।
पाकिस्तान को यह हेलीकॉप्टर सितंबर, 2018 तक दिए जाने की उम्मीद है। उल्लेखनीय है कि अमरीकी मंत्रालय ने विदेशी सैन्य बिक्री कार्यक्रम के तहत गत साल एएच-1जेड हेलीकॉप्टर और एजीएम-11 प्रक्षेपास्त्र पाकिस्तान को देने पर राजी हुआ था। इस सौदे का मूल्य 95.2 करोड़ डॉलर है। सौदा में प्रशिक्षण, उपकरण, कलपुर्जे और तार्किक समर्थन भी शामिल हैं।
इस साल के शुरू में अमरीका ने पाकिस्तान को आठ एफ-16 लड़ाकू विमान देने का फैसला किया था, जिसका भारत ने कड़ा विरोध किया था। इस साल फरवरी में जारी दस्तावेज के अनुसार, अमरीकी प्रशासन ने अपने सांसदों से कहा था कि पाकिस्तान को विदेशी सैन्य अनुदान सात चिह्नित प्राथमिकता वाले क्षेत्रों पर केंद्रित होगा।