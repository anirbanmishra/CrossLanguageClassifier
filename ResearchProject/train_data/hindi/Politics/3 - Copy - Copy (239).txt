नई दिल्ली। जम्मू-कश्मीर में सरकार गठन पर कायम सस्पेंस के बीच महबूबा मुफ्ती और उनके परिवार ने मुख्यमंत्री का आधिकारिक आवास खाली कर दिया है। मुफ्ती के इस कदम के बाद उनके या उनके भाई के मुख्यमंत्री बनने की दावेदारी रखने की राजनीतिक अटलकों पर अल्प विराम लग गया है। साथ ही यह सवाल भी खड़ा हो गया है कि महबूबा मुफ्ती सरकार बनाने को लेकर क्या फैसला करने वाली हैं।
पीडीपी प्रवक्ता और पूर्व मंत्री नईम अख्तर ने बताया, "मुफ्ती साहब मुख्यमंत्री रहे नहीं, तो जन व्यवहार की सर्वश्रेष्ठ परंपरा का पालन करते हुए 18 जनवरी को उनका परिवार अपना सारा सामान उस मकान से लेकर चला गया।" उन्होंने कहा, "इसमें कुछ भी राजनीतिक नहीं है। यह एक आम चलन है। मुफ्ती साहब ने हमेशा इसकी वकालत की थी।"
अख्तर ने कहा, "वह मुख्यमंत्री का आधिकारिक आवास है। कोई ऐसा शख्स वहां कैसे रह सकता है, जो मुख्यमंत्री न हो।"
एक अधिकारी ने बताया कि, "नियमों के मुताबिक, यदि कोई मुख्यमंत्री नहीं रह जाता है तो एक महीने तक सरकारी आवास में रह सकता है। लेकिन सईद का परिवार उनके निधन के बाद एक महीना इस मकान में नहीं ठहरा।"
सईद के परिवार का यह कदम काफी अहमियत रखता है, क्योंकि महबूबा को राज्य के अगले मुख्यमंत्री के तौर पर देखा जा रहा है। हालांकि, सरकार गठन के मुद्दे पर उन्होंने रहस्य कायम रखा है।
जम्मू-कश्मीर की 87 सदस्यीय विधानसभा में पीडीपी के 27 और भाजपा के 25 विधायक हैं। पीडीपी ने भाजपा के साथ गठबंधन कर 10 महीने तक राज्य की सरकार भी चलाई। लेकिन सात जनवरी को सईद के निधन के बाद से राज्य में कोई मुख्यमंत्री नहीं है और आठ जनवरी से राज्यपाल शासन लागू है।