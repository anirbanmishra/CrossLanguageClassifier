नर्मदा प्रोजेक्ट के सेवानिवृत्त अधीक्षण यंत्री प्रभाष सांखला व मंदसौर के व्यापारी विवेक जैन के आयकर रिटर्न में विदेशी निवेश नहीं दिखाया। आयकर इंवेस्टिगेशन विंग इंदौर की प्राथमिक जांच में ये साक्ष्य मिले हैं। मौखिक आदेश पर की गई जांच की रिपोर्ट इंदौर के अफसरों ने आयकर इंवेस्टिगेशन विंग मध्यप्रदेश के महानिदेशक अनूप कुमार जायसवाल को भेज दी है।
इंटरनेशनल कंसॉर्शियम ऑफ इंवेस्टिगेटिव जर्नलिस्ट्स द्वारा पनामा पेपर्स लीक में लोटस होराइजन कंपनी का नाम सामने आया था। इसमें सांखला को कंपनी का डायरेक्टर बताया गया था। इसी तरह मंदसौर के व्यापारी विवेक जैन द्वारा विदेशी निवेश की बात सामने आई थी। आयकर इंवेस्टिगेशन विंग इंदौर के स्थानीय अधिकारियों ने महानिदेशक जायसवाल से मुलाकात करने के बाद सांखला के कर निर्धारण क्षेत्र इंदौर और जैन के कर निर्धारण क्षेत्र मंदसौर से पांच साल के आयकर रिटर्न निकलवाए। इसमें तीन साल के आयकर रिटर्न की जांच कराई, तो प्रथम दृष्टया रिटर्न में विदेशी निवेश न दिखाने की बात सामने आई है।
आयकर सूत्रों का कहना है, जांच के लिए अधिकृत रूप से कोई आदेश नहीं आया है। मौखिक रूप से जो आदेश मिले थे। उसकी जांच कर रिपोर्ट डीजी को भेज दी है।
ईडी की भी नजर
उधर, मामले में प्रवर्तन निदेशालय (ईडी) भी सक्रिय हो गया है। पीएचई में पदस्थ रहे सांंखला के दामाद की कंपनी में उन्हें साझेदार बताया है। ईडी के वरिष्ठ अफसर जानकारी ले रहे हैं कि कहीं उन्होंने गलत तरीके से तो संपत्ति नहीं जमा की है? आयकर विभाग से भी संपर्क किया जा रहा है। उनकी संपत्ति की भी जानकारी गोपनीय तरीके से जुटाई जा रही है। दिल्ली मुख्यालय से संपर्क किया है। विवेक जैन के बारे में भी इसी तरह की कवायद है।
तो मांगेंगे ट्रांजेक्शन रिपोर्ट
मामले में अब तक सांखला या जैन को बयान दर्ज कराने के लिए नहीं बुलाया है। आयकर रिटर्न में विदेशी निवेश न मिलने से ज्यादा जरूरी कंपनी और उसके संचालकों के बीच ट्रांजेक्शन का होना है। संदेह होने पर हायर अथॉरिटी के जरिये खातों की ट्रांजेक्शन रिपोर्ट भी मंगाई जाएगी। आयकर अफसर सांखला की अब तक हुई आर्थिक गतिविधियों पर नजर रखे हुए हैं।
आयकर सूत्रों का कहना है, जांच के लिए अधिकृत रूप से कोई आदेश नहीं आया है। मौखिक रूप से जो आदेश मिले थे। उसकी जांच कर रिपोर्ट डीजी को भेज दी है।