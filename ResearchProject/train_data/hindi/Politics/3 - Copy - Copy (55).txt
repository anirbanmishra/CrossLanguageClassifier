नई दिल्ली। चीन ने पठानकोट आतंकी हमले के साजिशकर्ता और जैश-ए-मोहम्मद के प्रमुख मसूद अजहर पर बैन लगाने की भारत की कोशिश पर फिर अवरोध खड़ा कर दिया है। आज समय सीमा से कुछ घंटे पहले चीन ने संयुक्त राष्ट्र की कमेटी से अनुरोध किया कि इसे रोका जाए। यह कमेटी पाकिस्तान के आतंकी संगठन जैश-ए-मोहम्मद के प्रमुख पर पाबंदी पर विचार कर रही है। वहीं केंद्रीय मंत्री किरण रिरिजु ने कहा कि सरकार इस पर जल्द ही उचित कदम उठाएगी। उन्होंने कहा कि चीन ने जो किया है वह सही नहीं है। संयुक्त राष्ट्र में चीन के इस व्यवहार को लेकर संवाददाताओं के सवाल पर उन्होंने कहा कि विदेश मंत्रालय जो भी आवश्यक कदम होगा उठाएगा।
गौरतलब है कि मसूद को बैन करने के लिए भारत ने यूएन से अपील की थी। 15 में से 14 देश थे जो भारत के समर्थन में थे। यूएन कमेटी में अजहर मसूद को बैन करने पर फैसला होना था। कमेटी में शामिल 15 में से 14 देश इसके हक में थे। रिपोर्ट के मुताबिक बैन के समर्थन में अमरीका, यूके और फ्रांस जैसे देश थे, सिर्फ चीन ने इसका विरोध किया।
गौरतलब है कि दो जनवरी को पठानकोट में वायुसेना ठिकाने पर हमले के बादए फरवरी में भारत ने संयुक्त राष्ट्र को पत्र लिखते हुए अजहर पर बैन लगाकर तुरंत कार्रवाई करने की मांग की थी। यह मांग संगठन के आतंकी गतिविधियों और पठानकोट हमले में इसकी भूमिका को लेकर पुख्ता सबूतों के साथ की गयी थी। इस हमले में सात भारतीय सैन्यकर्मी शहीद हो गए थे।