नई दिल्ली। केन्द्रीय गृहमंत्री राजनाथ सिंह ने बांग्लादेश सीमा पर मवेशियों की तस्करी पर प्रभावी रोक के लिए सीमा सुरक्षा बल (बीएसएफ) की सराहना की है। बीएसएफ की स्वर्ण जयंती परेड में मंगलवार को राजनाथ सिंह ने कहा कि ऐसी घटनाओं में 70 प्रतिशत कमी आई है।
राजनाथ सिंह ने पाकिस्तान के संघर्ष विराम उल्लंघन पर बीएसएफ की जबर्दस्त जवाबी कार्रवाई की सराहना करते हुए कहा कि इससे राष्ट्र का भरोसा और मजबूत हुआ है कि वह मुस्तैदी से सीमाओं की चौकसी करेगा। सिंह ने कहा कि हाल ही चीन यात्रा के दौरान उन्हें बताया गया कि चीन की दीवार का उपयोग अग्रिम रक्षा कतार के रूप में होता था। यह कहा जा सकता है कि भारत में बीएसएफ राष्ट्र की रक्षा की प्रथम 'दीवार' है।
केंद्रीय गृहमंत्री ने आतंकवाद और वामपंथी उग्रवाद विरोधी अभियानों सहित आंतरिक सुरक्षा और गुजरात में आए भूकम्प और पिछले साल जम्मू कश्मीर में बाढ़ के दौरान किए राहत एवं बचाव के कार्यों में बीएसएफ के योगदान को भी याद किया। स्वच्छ भारत अभियान और रिकॉर्ड बुक्स में स्थान दिलाने वाले व्यापक वृक्षारोपण अभियान के लिए भी बीएसएफ की सराहना की।