गुवाहाटी। बह्मपुत्र नदी के उत्तरी तट और बराक घाटी क्षेत्र यानी ऊपरी असम के 65 विधानसभा क्षेत्रों में शनिवार की शाम चुनाव प्रचार का शोर थम गया। यहां मतदान सोमवार को होगा।
चुनावी अखाड़े में मुख्यमंत्री तरुण गोगोई सहित कुल 539 उम्मीदवार डटे हैं। भारतीय जनता पार्टी (भाजपा) की ओर से मुख्यमंत्री प्रत्याशी सर्बानंद सोनोवाल हैं। सत्तारूढ़ कांग्रेस का गठबंधन युनाइटेड पीपुल्स पार्टी (यूपीपी) से है, जिसकी बोडोलैंड टेरिटोरियल एरिया डिस्ट्रक्ट्स (बीटीएडी) पर पकड़ है।
दूसरी ओर, भाजपा का गठबंधन क्षेत्रीय पार्टी असम गण परिषद (अगप) और बोडोलैंड पीपुल्स फ्रंट (बीपीएफ) से है। बीपीएफ बोडोलैंड टेरिटोरियल काउंसिल (बीटीसी) पर काबिज है, जिसके अधीन बीटीएडी के चार जिले हैं। इत्र कारोबारी बदरुद्दीन अजमल की पार्टी ऑल इंडिया युनाइटेड डेमोक्रेटिक फ्रंट (एआईयूडीएफ) ने इस बार अकेले चुनाव लडऩे का फैसला लिया है। पार्टी ने हालांकि कहा कि उसने 126 में से सिर्फ 60 सीटों पर अपने उम्मीदवार खड़े किए हैं, बाकी सीटें कांग्रेस के लिए छोड़ दी हैं, ताकि भाजपा को राज्य की सत्ता में आने से रोका जा सके।
चुनाव में कांग्रेस ने 65 निर्वाचन क्षेत्रों में अपने उम्मीदवार उतारे हैं। भाजपा ने 54, उसके सहयोगी एआईयूडीएफ के 27, अगप के 11 और बीपीएफ के तीन उम्मीदवार मैदान में हैं। इसके अलावा राष्ट्रवादी कांग्रेस पार्टी (राकांपा) के 9, भारत विकास मोर्चा के 6, लोक जनशक्ति पार्टी (लोजपा) के तीन, लिबरल डेमोक्रेटिक पार्टी के 5, माक्र्सवादी कम्युनिस्ट पार्टी (माकपा) के 10, जय महाभारत पार्टी का 1 और कुछ अपंजीकृत पार्टियों सहित अन्य दलों ने 65 निर्वाचन क्षेत्रों में अपने उम्मीदवार खड़े किए हैं।
चुनाव प्रचार के दौरान कांग्रेस के स्टार प्रचारकों में पार्टी अध्यक्ष सोनिया गांधी, पार्टी उपाध्यक्ष राहुल गांधी, पूर्व मंत्री जयराम रमेश, आनंद शर्मा, गुलाम नबी आजाद, सलमान खुर्शीद व अन्य शामिल रहे।
भाजपा के लिए प्रधानमंत्री नरेंद्र मोदी, केंद्रीय गृहमंत्री राजनाथ सिंह, पार्टी अध्यक्ष अमित शाह, विदेश मंत्री सुषमा स्वराज, मानव संसाधन विकास मंत्री स्मृति ईरानी व अन्य ने चुनाव प्रचार किया। तीन बार मुख्यमंत्री रहे गोगोई टीटाबार से कांग्रेस उम्मीदवार हैं और भाजपा के सोनोवाल माजुली से किस्मत आजमा रहे हैं। अन्य प्रमुख उम्मीदवारों में लोक निर्माण मंत्री अजंता नियोग, कृषि मंत्री रकीबुल हुसैन, संस्कृति मंत्री बिस्मिता गोगोई और दो बार मुख्यमंत्री रहे प्रफुल्ल कुमार महंत (अगप) शामिल हैं।