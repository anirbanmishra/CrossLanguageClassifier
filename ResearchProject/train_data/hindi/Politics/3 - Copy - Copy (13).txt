नई दिल्ली। प्रधानमंत्री नरेंद्र मोदी आज नोएडा में 'स्टैंड अप इंडिया' योजना का शुभारंभ करेंगे। सरकारी बयान में कहा गया है कि इस पहल के तहत अनुसूचित जाति, अनुसूचित जनजाति के लोगों और महिलाओं को दस लाख से लेकर एक करोड़ तक कर्ज देकर उद्यमिता को बढ़ावा देने का काम किया जाएगा।
योजना के मुताबिक, सभी सूचीबद्ध वाणिज्यिक बैंक की शाखाएं कम से कम दो ऐसे कर्ज देंगी। इस पहल के तहत ऑनलाइन पंजीयन और सहायता के लिए एक वेब पोर्टल की भी शुरुआत की जाएगी।कौशल विकास केंद्र का उद्घाटन करने के अलावा प्रधानमंत्री मोदी 5100 ई-रिक्शा को भी झंडी दिखाएंगे। इसके अलावा वह लाभान्वितों से भी मुलाकात करेंगे।