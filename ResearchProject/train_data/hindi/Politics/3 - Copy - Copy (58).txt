वाशिंगटन। पाकिस्तान ने कहा कि वह पठानकोट आतंकी हमले के मास्टरमाइंड जैश ए मोहम्मद के सरगना मसूद अजहर को पूछताछ के लिए भारतीय जांच एजेंसियों के लिए उपलब्ध करा सकता है, लेकिन पहले वह इस मामले की जांच करेगा।
पाकिस्तान के प्रधानमंत्री के विदेश मामलों के सलाहकार सरताज अजीज ने रक्षामंत्री मनोहर पर्रिकर की इस टिप्पणी को पुराने ढंग की करार दिया कि पाकिस्तान में मौजूद सरकार से इतर तत्व सरकार की मदद ले रहे हैं। उन्होंने कहा कि पर्रिकर को अपनी जानकारी दुरूस्त करने की जरूरत है।
अजीज ने मंगलवार सुबह की बैठक में डिफेंस राइटर्स ग्रुप से कहा कि सबसे पहले हमें खुद जांच करनी है और (पता लगाना है कि) यह क्या है.. अगर उसने कुछ (गलत) किया है तो हम (उसके) खिलाफ कदम उठाएंगे।
गौरतलब हो कि 2 जनवरी की सुबह 6 पाकिस्तानी आतंकियों ने पठानकोट एयरबेस पर हमला किया। इसमें 7 जवान शहीद हो गए। 36 घंटे एनकाउंटर और तीन दिन कॉम्बिंग ऑपरेशन चला था। यह बात सामने आई कि हमले का मास्टरमाइंड जैश-ए-मोहम्मद का चीफ मौलाना मसूद अजहर है। अजहर को 1999 में कंधार प्लेन हाईजैक केस में पैसेंजरों की रिहाई के बदले छोड़ा गया था। पाकिस्तान शुरुआत में इस बात से इनकार करता रहा कि पठानकोट हमले को अंजाम देने आए आतंकी उसके मुल्क से नहीं घुसे थे।