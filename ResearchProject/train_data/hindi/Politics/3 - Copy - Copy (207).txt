फतेहपुर। केंद्रीय खाद्य संसाधन राज्यमंत्री निरंजन ज्योति ने गुरुवार को यह कहकर एक बार फिर विवाद खड़ा कर दिया जब उन्होंने कहा कि उन्हें राष्ट्रीय जांच एजेंसी (एनआईए) के मारे गए अधिकारी तंजील अहमद के बारे में कोई जानकारी नहीं है। हैरानी की बात यह रही जब अहमद की हत्या के बारे में उनसे पूछा गया तो पहले उन्होंने पहले अधिकारी को पहचान ने से ही इनकार कर दिया। यही नहीं, केंद्रीय मंत्री ने तो तंजील को पाकिस्तानी तक बता डाला।
निरंजन ज्योति ने पत्रकारों से बातचीत में कहा कि आपको यह जानकर हैरानी होगी कि एनआईए अधिकारी के बारे में मुझे कोई जानकारी नहीं है क्योंकि मैं राजनैतिक गतिविधियों में काफी व्यस्त रही। मुझे अखबार पढऩे या फिर समाचार चैनलों को देखने का मौका नहीं मिला। वहीं, पुलिस ने बताया कि तंजील अहमद की हत्या को लेकर कुछ लोगों से पूछताछ की गई है, लेकिन अभी तक किसी को गिरफ्तार या हिरासत में नहीं लिया गया है।
उल्लेखनीय है कि पठानकोट हमले की जांच से जुड़े पुलिस उपअधीक्षक तंजील अहमद को 3 अप्रेल को मोटरसाइकिल पर सवार दो अज्ञात हमलावरों ने हत्या कर दी थी जब वह पत्नी और बच्चों के साथ उत्तर प्रदेश के बिजनौर जिले से पारिवारिक समारोह में शामिल होकर कार से घर वापस लौट रहे थे।