डिगबोई। कांग्रेस उपाध्यक्ष राहुल गांधी ने प्रधानमंत्री नरेंद्र पर जमकर निशाना साधा। राहुल ने कहा कि मोदी ने विदेशों से कालाधन लाने की बात की थी तो शराब कारोबारी विजय माल्या और आईपीएल के पूर्व कमिश्नर ललित मोदी अब तक विदेश में क्यों हैं। गांधी ने यहां एक चुनावी सभा में कहा कि एक तरफ मोदी काला धन लाने की बात करते हैं और दूसरी तरफ माल्या देश से भाग जाते हैं।
कांग्रेस उपाध्यक्ष राहुल गांधी ने कहा कि जहां भी भाजपा सत्ता में आती है, लोगों के बीच हिंसा भड़कने लगती है। उन्होंने कहा कि सोचिए उन तमाम विकास कार्यों का क्या होगा, अगर असम में भी हिंसा होने लगेगी। प्रधानमंत्री जहां भी जाते हैं विकास की बात करते हैं, लेकिन जिस भी राज्य में भाजपा सरकार बनी वहां सिर्फ हिंसा ही दिखी है, विकास नहीं।
उन्होंने कहा कि भाजपा और हिंसा दोनों साथ-साथ चलते हैं. हमारे सामने चुनाव हैं और देश में दो विचारधाराओं की टक्कर हो रही है। विचारधारा की लड़ाई में एक तरफ कांग्रेस है तो दूसरी तरफ भाजपा, आरएसएस और मोदी हैं। राहुल गुरुवार को असम के डिगबोई में एक चुनावी रैली को संबोधित कर रहे थे। उन्होंने चुनावी वादों की झड़ी में कहा कि अगर कांग्रेस की सरकार लौटी तो वह राज्य की जनता को 2 रुपए प्रति किलो की दर से चावल उपलब्ध कराएंगे।