चंडीगढ़। 2014 लोकसभा में नरेंद्र मोदी फिर 2015 में बिहार विधानसभा चुनावों में नीतीश कुमार की नैय्या पार लगाने के बाद अब प्रशांत किशोर पंजाब में होने वाले आगामी विधानसभा चुनावों में पंजाब कांग्रेस के लिए काम करेंगे। पंजाब कांग्रेस प्रमुख अमरिंदर सिंह ने इसका खुलासा करते हुए कहा कि अखिल भारतीय कांग्रेस कमेटी (एआईसीसी) ने पंजाब में आगामी विधानसभा चुनावों में पंजाब कांग्रेस की मदद के लिए किशोर के लिए अपनी मंजूरी दे दी है।
पंजाब विधानसभा चुनाव अगले वर्ष की शुरूआत में होने हैं और बीते नौ वर्ष से सत्ता से बाहर कांग्रेस फिर से सत्ता में आने के प्रयास में है। प्रशांत किशोर वर्ष 2014 लोकसभा चुनावों में नरेंद्र मोदी के और 2015 में बिहार विधानसभा चुनावों में नीतीश कुमार के चुनाव रणनीतिकार बन कर दोनों को सफलता दिला चुके हैं। सूत्रों ने कहा कि पंजाब कांग्रेस चुनावों की तैयारियों में किशोर के साथ संयुक्त रूप से चुनावों की रणनीति बनाएगी।