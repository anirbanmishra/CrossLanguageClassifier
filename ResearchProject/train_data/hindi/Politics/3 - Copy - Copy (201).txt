गुवाहाटी : विधानसभा चुनाव के लिए असम में आज रैलियों का रेला होगा. पीएम नरेंद्र मोदी की जहां चार रैलियां हैं वहीं राहुल गांधी तीन जनसभाएं करेंगे. पीएम की जिन चार स्थानों पर रैलियां होनी हैं वे राहा, रंगिया, सरभोग और गुवाहाटी हैं. इसके साथ ही कांग्रेस उपाध्यक्ष कामरूप जिले के कमलपुर, नलबाड़ी जिले के गोविंदपुर, दर्रांग जिले के खारूपेटिया में रैली करेंगे.

इससे पहले गुरूवार को असम के बारपेटा में कांग्रेस अध्यक्ष सोनिया गांधी ने पीएम मोदी पर हमला किया था. उन्होंने कहा था कि विदेश में बड़ी-बड़ी बातें करते हैं और देश आकर नफरत फैलाते हैं. सोनिया गांधी ने कहा कि पीएम मोदी तानाशाह की तरह काम कर रहे हैं. उनका दावा था कि बीजेपी के डर से कारोबारी असम छोड़कर भाग रहे हैं.

असम की 61 सीटों पर दूसरे औऱ आखिरी चरण का चुनाव 11 अप्रैल को हैं. 19 मई को नतीजे आएंगे. इसके साथ ही पश्चिम बंगाल में भी राजनीतिक घमासान जारी है. प्रधानमंत्री नरेंद्र मोदी ने पश्चिम बंगाल की मुख्यमंत्री ममता बनर्जी पर निशाना साधा था. पीएम मोदी ने अलीपुर द्वार में कहा था कि मां, माटी और मानुष के नाम पर आई ममता ने इसकी परिभाषा बदल दी है. अब सरकार ‘मनी’ से चल रही है.