रणविजय सिंह
आजमगढ़. करो या मरो की स्थिति से गुजर रही कांग्रेस मिशन 2017 को सफल बनाने के लिए नये चेहरों पर दाव खेल सकती है। कई चेहरे पोस्टर और होर्डिंग के जरिये अपनी दावेदारी प्रस्तुत करना शुरू भी कर दिये है। पार्टी सपा और बसपा को घेरने के लिए जातीय कार्ड भी खेल सकती है इसको लेकर स्थानीय नेतृत्व समीकरण बैठाने में जुटा है।
बता दें कि जिले में कांग्रेस को वर्ष 1984 के बाद कोई कामयाबी नहीं मिली है। पार्टी त्रिस्तरीय पंचायत और नगरपालिका चुनाव में भी कोई करिश्मा नहीं कर सकी है। वर्ष 2012 के विधानसभा चुनाव में कई बड़े चेहरे उतारने के बाद भी पार्टी की सेहत में सुधार नहीं हुआ। विधानसभा वार देखे तो अतरौलिया में पार्टी ने दलित कार्ड खेलते हुए विभूति निषाद को मैदान में उतारा था लेकिन पार्टी प्रत्याशी 5040 मत प्राप्त कर पांचवे स्थान पर रहे। दीदारगंज में पार्टी प्रत्याशी अतहर को 2432 मत मिला था वे छठे स्थान पर थे। गोपालपुर में दिनेश यादव 6384 मत प्राप्त कर चौथे स्थान पर रहे। लालगंज में पार्टी ने बसपा के संस्थापक सदस्य रहे पूर्व सांसद बलिहारी बाबू को मैदान में उतारा वे 13673 मत प्राप्त कर तीसरे स्थान पर रहे।
वहीं मेंहनगर में श्रृगारी गौतम 3701 में मत हासिल कर पांचवे, निजामाबाद में पूर्णमासी 6116 मत के साथ पांचवे, सदर में करूणाकांत मिश्र 6663 मत पाकर चौथे स्थान पर रहे। लालगंज के अलावा सगड़ी में पूर्व जिलाध्यक्ष अरविंद जायसवाल 24421 मत व फूलपुर में मध्यप्रदेश के राज्यपाल रामनरेश यादव के पुत्र अजय यादव 25078 मत के साथ तीसरा स्थान हासिल करने में सफल रहे थे। अन्य सीटों पर पार्टी की हालत उलेमा कौंसिल, पीस पार्टी और लोक मंच से अलग नहीं थी। कई स्थानों पर तो कांग्रेस प्रत्याशी मतों के मामले मेें इनसे भी पीछे रहे थे।
केंद्र की सत्ता के जाने के बाद यूपी का चुनाव कांग्रेस के भविष्य से जोड़कर देखा जा रहा है। ऐसे में जिला इकाई भी हर कदम फूंककर रख रही है। पार्टी के लोग विधानसभावार जातीय समीकरण बैठाने के साथ ही नये दमदार चेहरे के भी तलाश में जुटे हुए है। युवाओं पर भी पार्टी की खास नजर देखी जा रही है। कुछ दावेदार पोस्टर और होर्डिंग के जरिये अपनी दावेदारी भी प्रस्तुत करना शुरू कर दिये है।
