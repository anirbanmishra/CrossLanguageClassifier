वॉशिंगटन। भारत में पाक उच्चायुक्त के बयान के बाद अमरीका ने दोनों देशों से कहा है कि वह तनाव कम करने के मकसद से सीधा संवाद करें। यूएस स्टेट डिपार्टमेंट के प्रवक्ता मार्क टोनर ने कहा कि तनाव को दूर करने के लिए बातचीत ही एक मात्र रास्ता है। ये दोनों देशों की जिम्मेदारी है कि वे अपने रुख पर कायम रहें। अमरीका ने यह बयान ऐसे दिन दिया है जब इस्लामाबाद ने नई दिल्ली के साथ द्विपक्षीय शांति प्रक्रिया रोकने का ऐलान किया।
विदेश विभाग के एक प्रवक्ता ने कह कि हमारा लंबे समय से रुख रहा है कि हम मानते हैं कि भारत और पाकिस्तान को रिश्तों के सामान्य होने और व्यावहारिक सहयोग का लाभ लेना चाहिए। हम भारत और पाकिस्तान को प्रोत्साहित करते हैं कि वह तनाव कम करने के मकसद से सीधा संवाद करें। हालांकि उन्होंने ब्लूचिस्तान में कथित तौर पर एक भारतीय की गिरफ्तारी पर कुछ भी कहने से इनकार कर दिया है। पाकिस्तान ने आरोप लगाया था कि भारत की खुफिया एजेंसी रॉ बलोची लोगों को भड़का रही है।
गौरतलब है कि दिल्ली में कार्यक्रम के दौरान भारत में पाकिस्तान के उच्चायुक्त अब्दुल बासित ने कहा था कि दोनों देशों के बीच शांति वार्ता स्थगित है। उन्होंने साथ ही यह भी कहा कि दोनों देशों के बीच कश्मीर मुद्दा अविश्वास की वजह है। शांति वार्ता को लेकर जब उनसे सवाल पूछा गया तो उन्होंने कहा था कि वर्तमान में अभी ऐसी कोई बैठक संभावित नहीं है। मेरा मानना है कि वर्तमान में दोनों देशों के बीच वार्ता निलंबित है।