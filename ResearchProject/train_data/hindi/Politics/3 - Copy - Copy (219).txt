चंडीगढ़। पंजाब में एक साल बाद सरकार की आम आदमी के हाथ में होगी। पंजाब से माफिया राज और नशे का कारोबार करके लोगों के काम धंधे बंद करवाने वालों के खिलाफ लड़ाई लड़ी जाएगी। क्योंकि पंजाब को आतंकवाद, ड्रग माफिया और गुंडागर्दी ने तबाह कर दिया है। ये बात आम आदमी पार्टी सांसद एचएस फुलका ने वीरवार को पीयू में स्टूडेंट्स के साथ इंटरेक्शन में कही। पीयू में सोशल एक्टिविजम एंड पॉलिटिक्स टॉपिक पर हुई इस टॉक में आप नेता राघव चड्डा के अलावा पीयू में आप के स्टूडेंट्स लीडर भूपिंदर सिंह बाथ भी मौजूद थे। एचएस फुल्का ने कहा कि पंजाब में पिछले 10 साल जिन लोगों ने अपना बिजनेस खोया है, लेकिन पंजाब के लोगों ने जो खोया है, वो सब वापस लौटाया जाएगा। पंजाब के लोगों के साथ हुए इस धोखे का जवाब पंजाब की जनता हर हालत में देगी। फुलका ने भरोसा दिलाया कि पंजाब में आम आदमी पार्टी का मेनिफेस्टो लोगों से बातचीत के बाद ही तैयार किया जाएगा। दिल्ली चुनाव की तरह पंजाब में चुनाव से पहले पंजाब डायलॉग के बाद ही मेनिफेस्टो तैयार किया जाएगा।
राजनीति आज धंधे की जगह
एचएस फुलका ने कहा कि राजनीति में पहले सोशल एक्टिविस्टों की जगह थी। लेकिन आज की राजनीति को धंधा बना दिया गया। राजनीति से गंदगी की सफाई के लिए पहले हुए प्रयास सफल नहीं हो पाए। लेकिन आम आदमी पार्टी ने राजनीति में सुधार का प्रयोग सफल कर दिया। लेकिन पूरे देश में ये सफाई आसान नहीं है। फुल्का ने कहा कि 1984 दंगों के बाद दोषियों को सजा देने की बजाय राजनीति में जगह देकर राजनीति के अपराधीकरण की शुरुआत की। फिर 1987 में बोफोर्स डील में घपले से राजनीतिक भ्रष्टाचार की शुरुआत हुई जो आज तक खत्म नहीं हुआ। आज राजनीति एक धंधा बन गई है कि चुनाव में पैसा लगाओ और चुनाव जीतने के बाद कई गुणा कमाई करो। लेकिन आम आदमी पार्टी ने ये कल्चर खत्म किया है।
राजनीति आज भ्रष्ट और सांप्रदायिक
आप नेता राघव चड्डा ने यहां कहा कि सोशल कॉज की राजनीति आज भ्रष्ट और सांप्रदायिक राजनीति में बदल गई है। लेकिन आम आदमी पार्टी ने इस कल्चर को बदला है। हालांकि हमें शुरू में कहा कि हम राजनीति नहीं जानते, लेकिन हमने सफल राजनीति करके साबित कर दिया कि देश में नए विचारों के साथ बिना धन बल के राजनीति हा़े सकती है।
हम लोगों ने लोकतंत्र की सबसे बड़ी भागीदार जनता के साथ मिलकर सरकार चलाई है। दिल्ली में ऑड ईवन फार्मूला लागू करने से पहले कहा कि ये फार्मूला लागू करने से वोट लवर्स नाराज हो जाएंगे। लेकिन हमें उसी जनता का पूरा सहयोग मिला और दिल्ली में ये फार्मूला सफल रहा।