आसनसोल/बीरपाड़ा/सिलीगुड़ी. प्रधानमंत्री नरेन्द्र मोदी ने स्टिंग ऑपरेशन और फ्लाई ओवर हादसे के मुद्दे पर मुख्यमंत्री ममता बनर्जी पर गुरुवार को तीखा वार किया। उन्होंने तृणमूल कांग्रेस को आतंक, मौत और भ्रष्टाचार का पर्याय बताया, ममता बनर्जी पर मौत और मनी का खेल खेलने का आरोप लगाया और कहा कि कोलकाता का फ्लाई ओवर हादसा मौत और मनी का कारोबार है। मोदी ने लोगों से बंगाल को वाम मोर्चा और तृणमूल से मुक्त करने का आह्वान भी किया।
आसनसोल के पोलो मैदान में चुनाव सभा को संबोधित करते हुए मोदी ने कहा कि 34 साल में वाममोर्चा ने बंगाल के गौरव को मिट्टी में मिला दिया। उसके बाद मां माटी मानुष का वादा करके ममता बनर्जी राज्य की सत्ता में आईं, लेकिन पांच साल उन्होंने सिर्फ मौत और मनी का खेल खेला और बंगाल को तबाह कर दिया।
उन्होंने सवाल किया कि पहले भ्रष्टाचार के खिलाफ कुर्सियां फेंक कर चली जाती थी। दीदी (ममता) आपको क्या हो गया है? आपमें ऐसा परिवर्तन कैसे हो गया। आपके मंत्री और नेता स्टिंग ऑपरेशन में टेंडर देने के लिए सौदेबाजी कर रहे हैं, पैसे ले रहे हैं और अगली बार अधिक पैसे देने की मांग कर रहे हैं। आपने उनके खिलाफ कोई कदम क्यों नहीं उठाया। इसका मतलब आपका भ्रष्टाचार से जुड़ाव हो गया है। मोदी ने कहा कि उन्होंने भ्रष्टाचार के खिलाफ अभियान छेड़ रखा है। जब हम ट्वीट करते हैं तो कुछ लोगों की परेशानी बढ़ जाती है। इसलिए हमारे खिलाफ वे शोर मचा रहे हैं। उनके जेल जाने के दिन आ रहे हैं। कभी-कभी लगता है कि इन्होंने पूरे तंत्र को सिंडिकेट राज से जकड़ रखा है।
मोदी ने कहा कि टीएमसी के टी का मतलब टेरर यानि आतंक, एम का मतलब मौत और सी का मतलब क्रप्शन यानि भ्रष्टाचार है। ममता के पांच साल के शासन में हमने बंगाल में आतंक, मौत और भ्रष्टाचार ही देखा है। हमने वामपंथियों से साइंटिफिक रिगिंग की बात सुनी थी, लेकिन दीदी के शासन में साइंटिफिक क्रप्शन देखा। फ्लाई ओवर हादसे ने इस भ्रष्टाचार का फंडाफोड़ कर दिया है। यह हादसा दीदी के मौत और मनी के कारोबार का ही नतीजा है।
मोदी ने ममता बनर्जी पर फ्लाई ओवर दुर्घटना में हुई लोगों की मौत पर राजनीति करने का आरोप लगाया। अलीपुरदुआर जिले के मदारीहाट विधानसभा क्षेत्र स्थित बीरपाड़ा में उन्होंने कहा कि फ्लाई ओवर दुर्घटनास्थल पर जा कर लोगों को बचाने की बजाय ममता बनर्जी ने वाममोर्चा पर आरोप लगाया।
उन्होंने कहा कि फ्लाई ओवर का ठेका वाम मोर्चा ने दिया था। अगर फ्लाई ओवर बन जाता,उन्हें उसका उद्घाटन करना होता तो क्या वह यह कहतीं कि फ्लाई ओवर वाम मोर्चा ने बनवाया है। प्रधानमंत्री ने कहा कि जो पाप वाममोर्चा ने किया है, ममता बनर्जी उसे आगे बढ़ा रही हैं। स्थिति ऐसी हो गई है कि वाममोर्चा और तृणमूल कांग्रेस ने एक दूसरे के शासन में हुई हत्या, बलात्कार और भ्रष्टाचार की घटनाओं पर परिचर्चा करने की प्रतिस्पर्धा शुरू कर दी है। मोदी ने आसनसोल में कोयला चोरी करने वाले सिंडिकेट और उत्तर बंगाल में चंदन की लकड़ी की तस्करी से जुड़े सिंडिकेट का मुद्दा भी उठाया। मोदी ने बंगाल की जनता से अपील की कि मौत और मनी का खेल खेलने वालों को हमेशा के लिए राजनीति से बाहर कर दें।
केरल में कुश्ती और बंगाल में दोस्ती
मोदी ने वाममोर्चा और कांग्रेस के चुनावी तालमेल पर कड़ा वार किया और दोनों पर दोहरा मापदण्ड अपनाने का आरोप लगाया। उन्होंने कहा कि इनका गठबंधन विश्वनीय नहीं है। कांग्रेस केरल में कम्युनिस्टों को गालियां दे रही है और बंगाल में उनके कंधे पर बैठकर नृत्य कर रही है। दोनों केरल और बंगाल में लोगों से अलग-अलग बात कह रही हैं। जब दोनों के विचार अलग-अलग हैं। दोनों लोगों की आंखों में धूल झोंक रही हैं।
मेरी बैठक का बहिष्कार करती हैं ममता:पीएम
मोदी ने ममता बनर्जी और कांग्रेस अध्यक्ष सोनिया गांधी के रिश्ते पर तंज किया। उन्होंने कहा कि ममता बनर्जी खुद को बहुत बड़ी मुख्यमंत्री समझती हैं। जब हम मुख्यमंत्रियों की बैठक बुलाते हैं तो दीदी बैठक का बहिष्कार करती हैं। कहती हैं कि मोदी ने बैठक बुलाई है तो उस बैठक में नहीं जाऊंगी भले ही बंगाल बर्बाद हो जाए और राज्य के नौजवानों का भविष्य चौपट हो जाए। दीदी को अगर भारत सरकार से कोई शिकायत है तो बैठक में आ कर बताना चाहिए। उन्होंने कहा कि ममता दीदी मोदी की बैठक से कतराती है, लेकिन जब दिल्ली जाती हैं तो वह सोनिया गांधी से जरूर मिलती हैं। उनका ये रिश्ता उन्हें समझ में नहीं आता है।
काला धन का एक रुपया भी नहीं आया
विदेश में रखे गए काला धन देश में लाने का वादा कर नरेन्द्र मोदी प्रधानमंत्री बने। आज दो साल बाद भी उनकी सरकार विदेश से एक रुपया काला धन देश में लेकर नहीं आई। मोदी यहां आ कर भ्रष्टाचार की बड़ी-बड़ी बात कर रहे हैं।
पार्थ चटर्जी, प्रदेश महासचिव, तृणमूल कांग्रेस
दाल में कुछ काला है
स्टिंग ऑपरेशन के मुद्दे पर प्रधानमंत्री नरेन्द्र मोदी ने ममता बनर्जी के खिलाफ जो कहा है उसका हम समर्थन करते हैं, लेकिन इस मामले की जांच कराने के बारे में कुछ भी नहीं कहा। इससे लगता है कि दाल में कुछ काला है। केन्द्र सरकार इस मामले की जांच करा सकती है। मोदी जांच का निर्देश दें। तब समझेंगे कि वह नाटक नहीं कर रहे हैं।
प्रो.प्रदीप भट्टाचार्य, पूर्व प्रदेश कांग्रेस अध्यक्ष
ममता को बचा रहे हैं मोदी
इतने दिन बाद मोदी स्टिंग ऑपरेशन और फ्लाई ओवर दुर्घटना के बारे में बोल रहे हैं। राजनाथ सिंह तथा अन्य केन्द्रीय मंत्री ममता को क्लीनचिट दे गए हैं। फ्लाई ओवर केन्द्र और राज्य की योजना है। दुर्घटना की जांच के लिए केन्द्र ने कमेटी नहीं बनाई, नहीं कोई कदम उठाया। स्टिंग काण्ड में केन्द्र ने क्या किया। मोदी ममता को बचा रहे हैं।
मोहम्मद सलीम, माकपा नेता