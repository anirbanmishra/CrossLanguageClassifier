आगरा. जूडो की नेशनल खिलाड़ी के घर पुलिस ने तांडव किया। घर में तोड़फोड़ की। महिला खिलाड़ी के परिजनों के साथ मारपीट की। बाद में परिवार के सदस्यों को पुलिस ने गिरफ्तार कर लिया। पुलिस के इस कारनामे से महिला खिलाड़ी के भाई की हाईस्कूल की परीक्षा छूट गई। पीड़ित महिला खिलाड़ी ने महिला थाने में तहरीर दी है।
यह है मामला
थाना सदर बाजार के शहीद नगर में जूडो की नेशनल खिलाडी छाया गुप्ता रहती है। घटना 4 मार्च देर रात की है। उसके घर पर पुलिस ने अचानक धावा बोला। घर में मौजूद छाया के साथ उसके छोटे भाई सोनू, बहन नेहा और मां शकुंतला के साथ मारपीट की। पुलिस ने सभी को गिरफ्तार कर लिया। छाया को मालूम भी नहीं था कि आखिर उनकी गलती क्या है। पुलिस ने ये सब क्यों किया है।
मामा के विवाद की मिली सजा
बाद में जब छाया ने मामले में जानकारी प्राप्त की, तो पता चला कि पड़ोस में रहने वाले उसके मामा रमाशंकर का सटोरिये अभिषेक से 27 हजार रुपये के लेनदेन को लेकर विवाद हुआ था। इस विवाद में दोनों के बीच पथराव हुआ, जिसके बाद मौके पर कोबरा पुलिस के जवान आए। पथराव में एक पुलिसकर्मी भी घायल हो गया, जिससे पुलिस बौखला गई।
पुलिस ने दी दे रात दबिश
बताया जा रहा है कि पथराव में घायल हुए सिपाही की खबर जैसे ही थाने में पहुंची, तो पूरे थाने का फोर्स मौके पर पहुंच गया। उस दौरान पथराव शांत हो चुका था। पुलिस ने आरोपियों कि गिरफ्तारी के लिए घरों में दबिश दी। इस दौरान पुलिस ने किसी को भी नहीं बख्शा। जो सामने आया, उसको पीट दिया गया, फिर चाहे वह महिला हो या बच्चा। पुलिस ने छाया के मामा रमाशंकर को दबोचने के बाद छाया के घर दबिश दी।