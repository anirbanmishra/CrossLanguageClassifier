अहमदाबाद। भारत माता की जय बोलने का विवाद शांत होने का नाम नहीं ले रहा है। इसकी आंच अब स्कूलों तक पहुंचती दिख रही है। गुजरात के अमरेली में बीजेपी नेता ने अपने स्कूलों में भारत माता की जय नहीं बोलने पर एडमिशन नहीं देने का ऐलान किया है।
भारत माता की जय का विवाद अब गुजरात के अमरेली से भाजपा के वरिष्ठ नेता दिलीप संघाणी ने छेड़ा है। संघाणी ने अपने अख्तियार की चार स्कूलों में लागू कर दिया है। संघाणी ने अपने स्कूल में ऐसा नया कानून बनाया है की अगर किसी को स्कूल में एडमिशन चाहिए तो उसे एडमिशन फॉर्म में सबसे पहले भारत माता की जय लिखना होगा अगर कोई भारत माता की जय लिखने से इंकार करेगा तो उसे एडमिशन नहीं दिया जाएगा।दिलीप संघाणी गुजरात भाजपा के दिग्गज नेता है गुजरात सरकार में कैबिनेट मंत्री थे और दो बार सांसद भी रह चुके हैं। संघाणी सहकारिता बैंक के राष्ट्रीय फेडरेशन के चेयरमैन हैं मगर हमेशा विवादों में रहते हैं। दिलीप संघाणी गुजरात के अमरेली में चार शैक्षणिक संस्था चला रहे है जिस में एमवी पटेल कन्या स्कूल, टीपी गांधी हाईस्कूल, डीएम पटेल फिजियोथेरपी कॉलेज और एक प्राइमरी स्कूल है।
दिलीप संघाणी का कहना है कि आज देश में राष्ट्रीय भावना को ठेस पहुंचाने वाले लोग हैं इसलिए इस भारत भूमि में राष्ट्रीय भावना उजागर हो इसलिए पटेल विद्यार्थी आश्रम की चारों संस्थाओं की ट्रस्टी मंडल की बैठक में आज तय किया गया है कि अगर किसी को इस संस्था में एडमिशन चाहिए तो प्रवेश फॉर्म में भारत माता की जय लिखना होगा अगर कोई नहीं लिखेगा तो उसे एडमिशन नहीं दिया जाएगा।