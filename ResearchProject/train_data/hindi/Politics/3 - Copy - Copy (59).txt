वॉशिंगटन। पठानकोट एयरबेस पर हुए आतंकी हमले की जांच कर रही पाकिस्तानी जांच टीम जल्द भारत का दौरा करेगी। यह बात प्रधानमंत्री नवाज शरीफ के विदेशी मामलों के सलाहकार सरताज अजीज ने कही। अजीज ने उम्मीद जताई की दोनों देशों के विदेशी सचिव स्तरीय वार्ता जल्द निर्धारित होगी। उन्होंने कहा कि यह बेहद खेदजनक है कि 2 जनवरी को हुए पठानकोट हमले के कारण यह वार्ता बाधित हुई।
अजीज ने पाकिस्तान-अमरीका रणनीतिक वार्ता की अपनी प्रारंभिक टिप्पणी में कहा कि पठानकोट आतंकी हमले के बाद उनके देश ने ठोस कदम उठाए हैं। उन्होंने आगे कहा कि हमले के तुरंत बाद शरीफ ने अपने भारतीय समकक्ष प्रधानमंत्री
नरेंद्र मोदी को फोन कर हर जांच में संभव मदद का भरोसा दिलाया।
अजीज ने कहा कि पाकिस्तान में इस हमले को लेकर प्रथम सूचना रिपोर्ट (एफआईआर) दर्ज कर ली गई है और विशेष जांच दल (एसआईटी) जल्द भारत का दौरा करेगी। अमरीका दौरे पर गए हुए अजीज ने यह बातें वहां के विदेश मंत्री जॉन कैरी के सामने कहीं। उन्होंने कहा कि शरीफ सरकार की शांतिपूर्ण पड़ोसी नीति के महत्वपूर्ण हिस्से के तौर पर इस्लामाबाद ने नई दिल्ली से संपर्क किया।