नई दिल्ली। US प्रेसिडेंट चुनाव के दावेदारडोनॉल्ड ट्रम्प ने कहा है कि अगर वे प्रेसिडेंट बनते हैं, तो भारत और चीन जैसे देशों में जा रही नौकरियों को वापस अमरीका ले आएंगे। गौरतलब है कि ट्रम्प यूएस प्रेसिडेंशियल इलेक्शन के सबसे मजबूत दावेदार हैं और अपने विवादित बयानों के लिए जाने जाते रहे हैं। उनका दावा है कि फाइनल मुकाबला उनके और हिलेरी क्लिंटन के बीच होगा। 4 जुलाई, 2015 को ट्रम्प ने ट्वीट किया था कि जेब बुश अपनी पत्नी की वजह से इलिगल्स पसंद करते हैं। हालांकि, मामला उछलते ही उन्होंने पोस्ट डिलीट कर दी थी।
सऊदी प्रिंस से हुई थी तीखी नोकझोंक-
दिसंबर के दूसरे हफ्ते में ट्विटर पर सऊदी प्रिंस अलवालीद बिन तलाल और ट्रम्प के बीच तीखी नोकझोंक हुई थी। उनके प्रेसिडेंट बना तो मुसलमानों को यूएस में घुसने नहीं दूंगा वाले बयान पर यह बवाल हुआ था। तब तलाल ने लिखा था कि तुम GOP के लिए ही नहीं, बल्कि पूरे अमरीका के लिए शर्मिंदगी का सबब हो। इस पर ट्रम्प ने उन्हें नशेड़ी बुलाते हुए पिता के पैसों से यूएस लीडर्स को कंट्रोल करने वाला करार दिया था।
बिल क्लिंटन का मुद्दा उछालने में भी नहीं चूके-
ट्रंप, हिलेरी के पति व प्रेसिडेंट रहे बिल क्लिंटन का मुद्दा तक उछालने में भी नहीं चूके। उन्होंने ट्वीट किया था कि हिलेरी ने एलान किया है कि अपने इलेक्शन कैंपेन में पति को उतारने जा रही हैं। पर उन्हें सेक्सिज्म के प्रतीक के तौर पर देखा जाता है, कितना गलत है। तब ट्रम्प ने बिल क्लिंटन और मोनिका लेविंस्की सेक्स स्कैंडल को फिर से सुर्खियों में ला दिया था।