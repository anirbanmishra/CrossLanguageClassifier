जम्मू-कश्मीर की ग्रीष्कालीन राजधानी श्रीनगर के राष्ट्रीय प्रौद्योगिकी संस्थान (एनआईटी) में मंगलवार को छात्रों के बीच झड़प के दौरान उन पर पुलिस द्वारा लाठीचार्ज किए जाने की घटना पर हैरानी जताते हुए करते हुए केंद्र सरकार ने इस पूरे प्रकरण में राज्य की महबूबा मुफ्ती सरकार से अपनी चिंता व्यक्त की है।
प्रधानमंत्री कार्यालय में राज्य मंत्री जितेंद्र सिंह ने बुधवार को संवाददाताओं से कहा, "मैं छात्रों को आश्वास्त करना चाहता हूं कि उन्हें किसी तरह की शारीरिक क्षति या प्रताडऩा का शिकार नहीं होना पड़ेगा और न ही किसी छात्र का पूरा साल बर्बाद होगा या वह परीक्षा में फेल कर दिए जांएगे।"
उन्होंने कहा, "यह आश्चर्यजनक है कि पुलिस उन छात्रों को पीटा, जो किसी प्रकार का खतरा नहीं थे और शांतिपूर्ण तरीके से प्रदर्शन कर रहे थे। मैंने महबूबा जी से इस संबंध में बातचीत की है और वे इस घटना को लेकर काफी चिंतित हैं और इस पर ध्यान दे रही हैं। जम्मू कश्मीर सरकार गैरकानूनी गतिविधि में लिप्त व्यक्ति या देश की अखंडता को चुनौती देने वाली किसी ताकत को नहीं छोड़ेगी।"
उन्होंने बताया कि केंद्रीय मानव संसाधन विकास मंत्री स्मृति ईरानी ने मंत्रालय के दो वरिष्ठ अधिकारियों को संस्थान के हालात का जायजा लेने के लिए श्रीनगर भेजा है। इन अधिकारियों ने करीब 400 छात्रों और कुछ अभिभावकों से बातचीत की है। ये अधिकारी संस्थान में परीक्षा खत्म होने तक वहां रुके रहेंगे। ईरानी ने भी एनआईटी के छात्रों को भरोसा दिलाया है कि उनके साथ अन्याय नहीं होने दिया जाएगा और उनकी सुरक्षा हर हाल में सुनिश्चित की जाएगी।
स्मृति ईरानी ने कहा कि हालांकि कानून व्यवस्था राज्य का विषय है लेकिन फिर भी वह एनआईटी में जो कुछ हुआ है, उसे लेकर चिंतित हैं और इसलिए उन्होंने राज्य की मुख्यमंत्री महबूबा मुफ्ती से बात की है, जिन्होंने उन्हें आश्वस्त किया है कि संस्थान के सभी छात्र सुरक्षित रहेंगे और किसी भी छात्र के साथ अन्याय नहीं होने दिया जाएगा। इस बीच केन्द्रीय गृह मंत्री राजनाथ सिंह ने भी एनआईटी के बारे में पूछे गए सवाल पर कहा कि स्मृति ईरानी ने जम्मू कश्मीर की मुख्यमंत्री से इस बारे में सारी बातें कर ली हैं और सारे हालात के बारें में उन्हें अवगत करा दिया है।
उन्होंने कहा कि जम्मू-कश्मीर की मुख्यमंत्री ने इस मसले पर उन्हें पूरे समर्थन का आश्वासन दिया है। उल्लेखनीय है कि एनआईटी में पिछले हफ्ते तब तनाव फैल गया था जब टी-20 वर्ल्ड कप के सेमीफाइनल में वेस्टइंडीज के हाथों भारतीय क्रिकेट टीम की हार के बाद स्थानीय और बाहरी छात्रों के बीच झगड़ा हो गया। एनआईटी में पढऩे वाले बाहर से आए छात्रों ने इस घटना को लेकर असुरक्षा महसूस होने की बात कही और परिसर से जाने की कोशिश की जिसके बाद उनकी पुलिस से झड़प हो गई। इस दौरान हुए पुलिस लाठीचार्ज में कुछ छात्र घायल भी हो गए थे।