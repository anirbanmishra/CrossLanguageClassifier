पटना। अप्रैल में ही मई जैसी झुलसाने वाली गर्मी से फिलहाल राहत मिलने के आसार नहीं दिख रहे हैं। मंगलवार की अपेक्षा बुधवार को राजधानी पटना का अधिकतम तापमान 0.3 डिग्री और चढ़कर 41.2 जबकि न्यूनतम 24.7 हो गया। गर्मी से लोग बेहाल दिखे।
गया के अधिकतम तापमान में मंगलवार की अपेक्षा बुधवार को आंशिक कमी आई। इन दोनों शहरों का तापमान हीट वेव - गर्म हवाएं की सीमा के करीब है। इन दोनों सहित राज्य के अधिकतर जिले हीट वेव की चपेट में आ गए हैं।
इस समय पटना सहित राज्य के अधिकतर हिस्सों में अधिकतम तापमान 36 से 38 डिग्री के बीच होना चाहिए। लेकिन पटना, गया सहित कई जिलों में यह 40 डिग्री से अधिक है। मानक के मुताबिक दो दिन या उससे अधिक अधिकतम तापमान 40 डिग्री से अधिक रहे व अधिकतम तापमान सामान्य से पांच डिग्री अधिक होने पर हीट वेव माना जाता है।
मौसम विज्ञान केन्द्र के निदेशक आरके गिरि के मुताबिक वातावरण में नमी की भारी कमी से सूर्य की किरणें झुलसा रही हैं और पछुआ हवाएं गर्म लग रही है। अगले एक सप्ताह तक गर्मी ऐसी ही बनी रहेगी। कोई नया पश्चिमी विक्षोभ भी नहीं दिख रहा है, जिससे बढ़ती गर्मी पर रोक लग सके। अप्रैल में अधिकतम तापमान रिकॉर्ड के स्तर तक पहुंच सकता है।