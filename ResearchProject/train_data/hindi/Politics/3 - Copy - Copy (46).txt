रामेश्वरम (तमिलनाडु)। श्रीलंकाई नौसैनिकों ने अंतरराष्ट्रीय समुद्री सीमा का उल्लंघन करके श्रीलंका की जलसीमा में गैरकानूनी तरीके से मछली पकडऩे के आरोप में सोमवार रात चार भारतीय मछुआरों को गिरफ्तार कर लिया। राज्य मत्स्यकी विभाग अधिकारियों ने बताया कि थंगचिमदम क्षेत्र के निवासी ये सभी मछुआरे डेल्फ्ट द्वीप के दक्षिण-पश्चिमी में मछली पकड़ रहे थे। इसी दौरान श्रीलंकाई नौसैनिकों ने उन्हें हिरासत में ले लिया।
इन मछुआरों को पूछताछ के लिए कंकासनथुरई नौसैनिक शिविर ले जाया गया है। मछुआरों को आगे की कार्रवाई करने के बाद कंकासनथुरई के मत्स्यकी और जल संसाधन विभाग के अधिकारियों को सौंप दिया जाएगा।
गौरतलब है कि तमिलनाडु और पुड्डुचेरी के मछुआरों ने पहले ही धमकी दे रखी है कि यदि केन्द्र सरकार श्रीलंकाई नौसेना की हिरासत में मौजूद सौ से अधिक मछुआरों और उनकी नौकाओं को छुड़ाने को लेकर 15 अपे्रल से पहले कदम नहीं उठाती है तो वे 16 मई को होने वाल विधानसभा चुनाव का बहिष्कार करेंगे।