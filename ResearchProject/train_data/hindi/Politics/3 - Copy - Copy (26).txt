इंदौर। क्या कोई कप्तान बगैर टीम का बन सकता है? अव्वल तो बनेगा नहीं, अगर बन भी गया तो क्या वह अकेले पारी खेल सकता है? लेकिन राजनीति का खेल सबसे हटकर है।
प्रदेश की राजनीतिक राजधानी कहे जाने वाले इंदौर में भाजपा के नगर अध्यक्ष कैलाश शर्मा बगैर पारी के दो साल से भी ज्यादा वक्त से राजनीति की पारी खेल रहे हैं। हैरत की बात है कि इस दौरान अध्यक्ष का एक कार्यकाल भी पूरा हो गया, लेकिन टीम अस्तित्व में नहीं आई।
शर्मा की पहली ताजपोशी 14 फरवरी 2014 को हुई। 90 के दशक के फायर ब्रांड छवि वाले नेता को पार्टी की कमान मिलने पर पार्टी में जोश आया लेकिन ये जोश धीरे धीरे काफूर हो गया। शर्मा ने अपने पहले कार्यकाल के एक साल 10 महीने बगैर नगर इकाई का गठन किए निकाल दिए। इस दौरान उन पर कई दबाव आए। कई बार ये घोषणाएं भी हुई कि जल्द ही दीनदयाल भवन में नई टीम की ताजपोशी होगी लेकिन न तो कप्तान ने इसमें रूचि दिखाई न संगठन ने। नतीजतन शर्मा का कार्यकाल दिसंबर 2014 में पूरा हो गया। वे इंदौर भाजपा के ऐसे पहले कप्तान रहे जिन्होंने बगैर टीम के अपना एक कार्यकाल पूरा कर लिया।
पार्टी ने 28 दिसंबर 2015 को उन्हें दूसरी बार पारी खेलने के लिए इंदौर का राजनीतिक मैदान दे दिया। दूसरी पारी के भी चार महीने बीतने को आए लेकिन कप्तान की टीम दूर दूर तक नजर नहीं आ रही। अब तो रंगों का त्यौहार भी निकल गया लेकिन दावेदारों के चेहरे का रंग अब भी उतरा हुआ ही है। जानकारों का कहना है कि कप्तान पर अपने ही विधायकों का ऐसा दबाव है कि वे अपनी मरजी का एक नाम भी तय नहीं कर पा रहे है। लिहाजा टीम लटकती जा रही है।