पाकिस्तान के उच्चायुक्त बासित खान ने भारत के साथ स्थायी शांति के लिए कश्मीर मुद्दे के समाधान को जरूरी बताते हुए बुधवार को कहा कि उनका देश हमेशा से ही भारत के साथ परस्पर सम्मान और हितों पर आधारित बेहतर रिश्तों का पक्षधर है। बासित ने पाकिस्तान के राष्ट्रीय दिवस के अवसर पर संवाददाताओं से कहा कि पाकिस्तान और भारत के बीच द्विपक्षीय सहयोगात्मक संबंधों और क्षेत्रीय संपर्क को बढ़ाना जरूरी है।
उन्होंने कहा, जम्मू-कश्मीर विवाद सहित सभी समस्याओं का हल जरूरी है ताकि हमारे संबंध शांति और समृद्धि के रास्ते पर आगे बढ़ते चलें। जलवायु परिवर्तन और गरीबी जैसी साझा चुनौतियों को सुलझाने के लिए दोनों देशों के बीच सहयोगात्मक संबंध जरूरी हैं। पठानकोट वायुसैनिक अड्डे पर हुए आतंकी हमले की जांच के लिए पाकिस्तानी दल की प्रस्तावित भारत यात्रा को 'सकारात्मक कदम' बताते हुए बासित ने उम्मीद जताई कि यह दौरा सार्थक रहेगा।
पाकिस्तान के राष्ट्रीय दिवस में हुर्रियत नेताओं को आमंत्रित करने के बारे में पाकिस्तानी उच्चायुक्त ने कहा कि कई वर्षों से ऐसा होता आया है और यह कोई मुद्दा नहीं है। दोनों देशों के विदेश सचिवों की वार्ता के बारे में उन्होंने कहा कि अभी इसकी तारीखें तय नहीं हुई हैं, लेकिन यह बातचीत जरूर होगी। यह पूछने पर कि क्या प्रधानमंत्री नवाज शरीफ परमाणु सुरक्षा सम्मेलन में हिस्सा लेने वॉशिंगटन जाएंगे, बासित ने कहा कि वह सम्मेलन में हिस्सा लेंगे। इस सम्मेलन में उनके देश की भूमिका अहम है क्योंकि वह एक परमाणु ताकत है।
उन्होंने कहा कि परमाणु सुरक्षा सुनिश्चित करने के लिए अंतरराष्ट्रीय समुदाय को बिना किसी भेदभाव के मिलकर काम करना चाहिए। बेल्जियम की राजधानी ब्रसेल्स में मंगलवार को हुए आतंकी हमलों की निंदा करते हुए बासित ने कहा कि आतंकवाद को किसी भी हाल में सही नहीं ठहराया जा सकता। इन हमलों में 30 से ज्यादा लोग मारे गए थे, जबकि 250 से अधिक घायल हुए हैं।