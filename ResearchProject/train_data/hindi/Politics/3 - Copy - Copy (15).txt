नई दिल्ली। आय के ज्ञात स्रोत से अधिक संपत्ति के मामले में आरोपी हिमाचल प्रदेश के मुख्यमंत्री वीरभद्र सिंह को दिल्ली उच्च न्यायालय का कोपभाजन बनना पड़ा क्योंकि उनके वकील ने इस आधार पर मामले की सुनवाई टालने की मांग की कि उनके वरिष्ठ वकील कपिल सिब्बल उच्चतम न्यायालय में व्यस्त हैं। न्यायमूर्ति प्रतिभा रानी ने कहा कि सिंह छूट का लाभ ले रहे हैं और सुनवाई की हर तारीख पर उनके वकील इसी आधार पर अगली तारीख मांगते हैं।
अदालत ने कहा कि पिछली तारीख को भी पक्ष रखने वाले वकील यहां नहीं थे। याचिकाकर्ता (मामले पर) स्थगन का लाभ ले रहे हैं और उसके बाद हर तारीख पर इसी आधार पर (मामले को अगली तारीख के लिए) स्थगित करने की मांग की जा रही है कि पक्ष रखने वाले वकील उपलब्ध नहीं हैं। सुनवाई जैसे ही शुरू हुई, सिंह का प्रतिनिधित्व करने वाले वकील ने यह कहते हुए अगली तारीख की मांग की कि पक्ष रखने वाले वकील सिब्बल शीर्ष अदालत में दूसरे मामले में व्यस्त हैं।न्यायमूर्ति प्रतिभा ने कहा कि सुनवाई की पिछली तारीख को भी यही हुआ, मैं दलीलें सुनूंगी। एक बार आपको छूट मिल जाती है तो आप आगे नहीं बढ़ना चाहते। सुनवाई की तारीख आज के लिए मुकर्रर करते हुए पीठ ने सिंह के वकील को स्पष्ट किया कि इस मामले में अब और स्थगन नहीं दिया जाएगा।