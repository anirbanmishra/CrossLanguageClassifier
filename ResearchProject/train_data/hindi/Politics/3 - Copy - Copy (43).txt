शिमला। हिमाचल प्रदेश के मुख्यमंत्री वीरभद्र सिंह के खिलाफ बड़ा कदम उठाते हुए सीबीआई ने उनके निजी तथा परिजनों के बैंक खाते सीज कर दिए हैं। इससे पहले भी हाल ही में प्रवर्तन निदेशालय ने दिल्ली में मुख्यमंत्री वीरभद्र सिंह और उनके बेटे विक्रमादित्य की सात करोड़ 93 लाख रुपये की संपत्ति जब्त कर ली थी। उल्लेखनीय है कि वीरभद्र सिंह के खिलाफ आय से अधिक संपत्ति का केस चल रहा है।
बताया जा रहा है कि यह कार्रवाई शनिवार देर शाम को हुई परन्तु इसकी सूचना सीबीआई तथा सीएम के करीबियों न किसी को भी नहीं होने दी। मुख्यमंत्री की बेटी के बैंक ऑफ इंडिया और स्टेट बैंक ऑफ पटियाला के अकांउट तो इस सप्ताह के शुरू में ही सीज कर दिए गए थे। माना जा रहा है कि सीबीआई व प्रवर्तन निदेशालय इसके बाद मुख्यमंत्री को पूछताछ के लिए बुलाने व गिरफ्तार करने की दिशा में भी कोई बड़ा कदम उठा सकते हैं। बहुत संभव है कि केन्द्रीय जांच एंजेसियां उनके खिलाफ कार्रवाई के लिए सर्वोच्च न्यायालय का रूख करें ताकि अब तक जुटाए गए सबूतों के आधार पर उन्हें गिरफ्तार किया जा सके।
कांग्रेस ने की अग्रिम तैयारियां
मुख्यमंत्री वीरभद्र सिंह के खिलाफ कोई भी कार्रवाई होने तथा सरकार के अस्थिर होने की स्थिति से बचने के लिए दिल्ली में हिमाचल कांग्रेस प्रभारी अंबिका सोनी ने समन्वय समिति की बैठक की थी। इसमें आगे के हालातों पर चर्चा की गई तथा नेतृत्व परिवर्तन की स्थिति में सीएम के साथ ही डिप्टी सीएम बनाने का भी प्रारूप लगभग तैयार कर लिया गया है। हालांकि अभी तक पार्टी की ओर से ऐसी कोई संभावना नहीं जताई गई है।