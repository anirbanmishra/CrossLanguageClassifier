श्रीनगर। जम्मू एवं कश्मीर में लंबे अंतराल के बाद सरकार तो बन गई लेकिन मुश्किलें खत्म होने का नाम नहीं ले रही। खबर ये आ रही है कि पीडीपी और भाजपा के गठबंधन वाली सरकार के मंत्री सज्जाद लोन ने बुधवार को भाजपा आला कमान को अपना इस्तीफा भेज दिया। सूत्रों का कहना है कि वह जाहिर तौर पर उन्हें दिए गए विभाग से असंतुष्ट हैं।
अलगावाद से मुख्यधारा में आएं हैं लोन
सज्जाद लोन से जुड़े सूत्रों ने यहां बताया कि हां, उन्होंने भाजपा आलाकमान को अपना त्यागपत्र भेज दिया है, ताकि इसे आगे मुख्यमंत्री महबूबा मुफ्ती को भेज दिया जाए। अलगाववादी से मुख्यधारा के नेता बने सज्जाद वरिष्ठ अलगाववादी नेता अब्दुल गनी लोन के बेटे हैं, जिनकी 2002 में आतंकवादियों ने हत्या कर दी थी।
मुफ्ती मोहम्मद सईद के सरकार में थे कैबिनेट मंत्री
सज्जाद पीपुल्स कांफ्रेंस (पीसी) के अध्यक्ष हैं। उन्होंने 2014 में कुपवाड़ा जिले के हंदवाड़ा निर्वाचन क्षेत्र से चुनाव लड़ा था और जीत पाई थी। चुनावों के बाद उन्होंने भाजपा को समर्थन देने की घोषणा की थी और मुफ्ती मोहम्मद सईद के नेतृत्व वाली सरकार में एक कैबिनेट मंत्री थे, यह सरकार 10 माह चली थी।
मनपंसद मंत्रालय नहीं मिलने से नाराज थे लोन
सज्जाद से जुड़े करीबी सूत्रों ने कहा कि सज्जाद साहिब उन्हें दिए गए विभाग से संतुष्ट नहीं हैं। उन्हें उन लोगों को जवाब देना होगा, जिन्होंने उन पर भरोसा जताया है। सज्जाद को राज्य की मुख्यमंत्री महबूबा मुफ्ती ने सामाजिक कल्याण विभाग का जिम्मा सौंपा था। सूत्रों ने कहा है कि सज्जाद को स्वास्थ्य व चिकित्सा शिक्षा विभाग मिलने की उम्मीद थी। मुफ्ती मुहम्मद सईद के नेतृत्व वाली सरकार में वह भेड़ एवं पशुपालन विभाग के मंत्री थे।