भोपाल। पूर्व केंद्रीय मंत्री और कांग्रेस नेता मणिशंकर अय्यर ने कहा कि ‘भारत माता की जय’ का मतलब ‘जनता की जय’ है तो मैं भी इसके साथ अपनी आवाज जोड़ने को तैयार हूं।
कांग्रेस कार्यकर्ताओं के प्रशिक्षण शिविर में सम्बोधित करने यहां आए अय्यर ने आज संवाददाताओं से कहा कि मुझको इंतजार नहीं करना पड़ा कि कोई खाकी की निकर पहन कर मुझे यह बताए। हम तो बरसों से भारत माता की जय कहते आ रहे हैं, इसके साथ-साथ हम जय हिंद और जय भारत भी कहते आए हैं।उन्होंने पंडित जवाहरलाल नेहरू को याद करते हुए कहा कि नेहरू ने ‘डिस्कवरी ऑफ इंडिया’ के तीसरे अध्याय में लिखा है कि वह गांव-गांव घूमते थे तो लोग उनका स्वागत भारत माता की जय के नारे से करते थे। नेहरू ने लोगों से पूछा यह जय है क्या? क्या यह पेड़ है..पहाड़ है या माटी है और अंत में उन्होंने लोगों को बताया कि ‘भारत माता की जय’ अर्थात ‘जनता की जय’ है।
अय्यर ने बीजेपी और आरएसएस का नाम लिए बिना कहा कि अगर भारत माता की जय’ से आपका मतलब ‘जनता की जय’ है तो मैं भी इसके साथ अपनी आवाज जोड़ने को तैयार हूं। उन्होंने सुभाषचंद बोस का स्मरण करते हुए कहा कि बोस ने अपनी फौज का नाम आजाद हिंद फौज रखा था। उन्होंने अपनी फौज का नाम स्वतंत्र भारत सेना नहीं रखा क्योंकि उनकी सोच थी कि हमारे देश की आबादी का हर फिरका और हर भाषा को स्वतंत्रता आंदोलन से जोड़ना है।