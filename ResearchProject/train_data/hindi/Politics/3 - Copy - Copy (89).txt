वॉशिंगटन। जवाहर लाल नेहरू विश्वविद्यालय (जेएनयू) के छात्रसंघ अध्यक्ष कन्हैया कुमार की गिरफ्तारी का असर देश के बाहर भी दिखने लगा है। अमरीका के दो यूनिवर्सिटी के छात्रों ने कन्हैया की गिरफ्तारी के विरोध में सोमवार को सड़कों पर रैली निकालकर अपना समर्थन जताया है। अमरीकी समाचार पत्र वॉशिंगटन स्क्वायर की रिर्पोट के मुताबिक न्यूयॉर्क यूनिवर्सिटी (एनवाईयू) और कूपर यूनियन कॉलेज के विद्यार्थी जेएनयू छात्र संघ के अध्यक्ष कन्हैया कुमार और अन्य छात्रों के समर्थन में वॉशिंगटन स्क्वायर पार्क में इकत्रित हुए।
रैली में शामिल हुए भारतीय मूल के छात्र
रैली में केवल अमरीकी छात्र ही शामिल नहीं थे बल्कि भारतीय मूल के कुछ छात्र भी रैली में शामिल हुए थे। रैली के दौरान एक भारतीय-अमेरिकी छात्रा ने कहा कि इस आयोजन का मुख्य उद्देश्य कन्हैया की गिरफ्तारी के बारे में जागरूकता लाना है। अंजना श्रीधर ने कहा, कन्हैया को सरकार के खिलाफ बयानबाजी करने की वजह से गिरफ्तार किया गया था लेकिन वास्तव में उन्होंने सरकार के खिलाफ कुछ नहीं बोला था। वह सिर्फ कविता पढ़ रहे थे।
कई प्रोफेसर भी जेएनयू के विद्यार्थियों के समर्थन में
न्यूयॉर्क यूनिवर्सिटी की एक छात्र कार्यकर्ता सुमति कुमार ने कहा कि वह जेएनयू के विद्यार्थियों के प्रति एकजुटता दिखाने के लिए रैली में शामिल हुई हैं। आरोप है कि जेएनयू के आरोपी छात्रों के साथ मारपीट की गई और उसके बाद उन्हें गिरफ्तार कर लिया गया। छात्रों के अलावा यूनिवर्सिटी के कई प्रोफेसरों ने भी जेएनयू के विद्यार्थियों के समर्थन में आवाज उठाई। मानव विज्ञान की प्रोफेसर तेजस्विनी घांटी ने विद्यार्थियों ने जेएनयू के विद्यार्थियों के समर्थन में आवाज उठाते हुए कहा कि यूनिवर्सिटियों को सभी विचारों का एक खुला मंच होना चाहिए।
ये है जेएनयू विवाद
गौरतलब है कि 9 फरवरी को अफजल गुरु की बरसी के मौके पर जेएनयू में एक कार्यक्रम आयोजित किया गया था। इस दौरान वहां छात्रों ने देशविरोधी नारे लगाए गए थे। कार्यक्रम के बाद एक वीडियो सामने आई थी जिसमें जेएनयू छात्र संघ का अध्यक्ष कन्हैया कुमार भी नारे लगाते दिख रहा था। इसके बाद पुलिस ने उसे गिरफ्तार कर लिया और फिलहाल वो न्यायिक हिरासत में है। कन्हैया की गिरफ्तारी के बाद इस मामले में उमर खालिद, अनिर्बान भट्टाचार्या, रामा नागा और आशुतोष समेत पांच अन्य छात्रों के नाम भी सामने आए. फिलहाल उमर खालिद और अनिर्बान पुलिस के सामने सरेंडर कर कर चुके हैं।
गिरफ्तारी के विरोध में पहले भी उठी आवाजें
पहली बार नहीं है जब जेएनयू छात्रों की गिरफ्तारी के विरोध में विद्यार्थियों ने विरोध किया है. इससे पहले जाधवपुर यूनिवर्सिटी में भी इसके खिलाफ विरोध प्रदर्शन और नारेबाजी की गई थी. आईआईटी मद्रास और आईआईटी मुंबई में भी इसके खिलाफ आवाजें उठी थी।