नई दिल्ली। संसद का बजट सत्र 23 फरवरी से शुरू होगा तथा 25 फरवरी को रेल बजट और 29 फरवरी को आम बजट पेश किया जाएगा। गृहमंत्री राजनाथ सिंह की अध्यक्षता में मंत्रिमंडल की संसदीय मामलों की समिति की गुरुवार को हुई बैठक में यह निर्णय लिया गया। राष्ट्रपति प्रणव मुखर्जी 23 फरवरी को दोनों सदनों के संयुक्त अधिवेशन को संबोधित करेंगे।
रेल मंत्री सुरेश प्रभु 25 फरवरी को रेल बजट और वित्त मंत्री अरुण जेटली 29 फरवरी को आम बजट पेश करेंगे। बजट सत्र का पहला चरण 23 फरवरी से 16 मार्च तक चलेगा और दूसरा चरण 25 अप्रैल से 13 मई तक होगा। आगामी सत्र में मोदी सरकार जीएसटी विधेयक समेत कई महत्वपूर्ण बिलों को पास कराने की इच्छुक है।
माना जा रहा है कि बजट सत्र काफी हंगामेदार हो सकता है। जहां सरकार अपना विधायी एजेंडा आगे बढ़ाने का प्रयास करेगी वहीं विपक्ष दलित विद्यार्थी रोहित वेमूला सुसाइड केस तथा अरूणाचल प्रदेश में राष्ट्रपति शासन लगाने जैसे मुद्दों को उठाकर सत्ता पक्ष का ध्यान आकर्षित करने का प्रयास करेगा। उल्लेखनीय है कि 5 राज्यों में इसी वर्ष अप्रैल-मई में चुनाव होने हैं जिसके बजट सत्र को छोटा रखने की संभावना जताई जा रही थी।