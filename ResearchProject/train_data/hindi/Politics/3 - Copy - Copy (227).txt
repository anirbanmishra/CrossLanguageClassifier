नई दिल्ली। सरकारी विमानन कंपनी एयर इंडिया ने अपने पायलटों को लेकर कड़ा फैसला लिया है। एयर इंडिया तत्काल ड्यूटी लगाए जाने पर विमान उड़ाने से इनकार करने वाले पायलटों के वेतन में दोगुने की कटौती करेगी। यानी वह एक दिन काम नहीं करते हैं तो दो दिन के पैसे कटेंगे।
सरकार की ओर से मंजूर नए वेतनमान के मुताबिक, पायलट विमान उड़ाने से मना करता है तो फ्लाइंग अलाउंस भी दोगुने काटे जाएंगे। एक अंग्रेजी अखबार के अनुसार, पायलट को अब माह में कम से कम 40 घंटे विमान उड़ाना होगा। यदि उड़ान से चार घंटे के दौरान पायलट ड्यूटी से मना करता है तो वेतन में दोगुनी कटौती होगी। यदि पायलट छह घंटे की ड्यूटी से इनकार करता है तो उसकी सैलरी से 14 घंटे की उड़ान पर मिलने वाले अलाउंस के बराबर कटौती होगी।
इसे भी मना ही मानेंगे
उड़ान में बदलाव स्वीकार न करने और उस आदेश की जानकारी न होने का हवाला दिए जाने को भी उड़ान भरने से इनकार ही माना जाएगा।
यह होगा फायदा
उड्डयन क्षेत्र के जानकार कहते हैं, सरकार का एेसा आदेश भला ही कड़ा लगे लेकिन इससे इस क्षेत्र में अनुशासन का माहौल पैदा होगा। कर्ज संकट से जूझ रही एयर इंडिया खुद को संभालने में मदद मिलेगी।
तभी मिलेगा पूरा भुगतान
नए आदेश के मुताबिक, पायलट कोनिश्चित वेतनमान का भुगतान तभी होगा, जब वह 6 माह में 150 दिन नौकरी के लिए उपलब्ध रहेगा। 70 घंटे का निश्चित भुगतान भी कम से कम 40 घंटे की उड़ान के बाद ही मिलेगा। पायलटों एवं अन्य कर्मचारियों को रोस्टर में बदलाव की जानकारी, एसएमएस, टेलीफोन, वॉट्सएप और ई-मेल के जरिए दी जाएगी।