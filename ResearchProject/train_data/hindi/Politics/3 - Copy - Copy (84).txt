नई दिल्ली। राहुल गांधी की नागरिकता सम्बंधी सवाल को लेकर एक अन्य राजनीतिक तनाव उत्पन्न हो जाने की आशंका है। लालकृष्ण आडवाणी वाली एथिक्स कमेटी ने कांग्रेस उपाध्यक्ष राहुल गांधी से इस सवाल का जवाब मांगा है कि क्या उन्होंने कभी खुद को ब्रिटिश नागरिक घोषित किया था। इस पर राहुल गांधी ने कहा कि हम इससे निपट लेंगे।
उधर, कांग्रेस ने इस बदले की भावना वाला बताते हुए आरोप लगाया है कि भाजपा नेतृत्व उसे आगे बढ़ा रहा है। उल्लेखनीय है कि भाजपा नेता सुब्रमण्यम स्वामी ने पिछले साल प्रधानमंत्री को और बाद में भाजपा के पूर्वी दिल्ली से सांसद महेश गिरी ने जनवरी में लोकसभा अध्यक्ष सुमित्रा महाजन को पत्र लिखकर इस बारे में बताया था। लोकसभा अध्यक्ष ने इस मामले को आडवाणी की अध्यक्षता वाली कमेटी के पास भेज दिया था।
सूत्रों के अनुसार कमेटी का पत्र पिछले सप्ताह राहुल गांधी के पास भेज दिया गया है। सुब्रमण्यम स्वामी पिछले काफी समय से इस मामले को उठा रहे हैं। उनका कहना है कि राहुल ने यूनाइटेड किंगडम में पंजीकृत एक कम्पनी बैकऑप्स के निदेशक के तौर पर खुद को ब्रिटिश नागरिक घोषित किया था। यह कम्पनी अब बंद हो चुकी है। यह पहली बार है जब किसी संसदीय कमेटी ने इस मुद्दे पर कदम उठाया है। सुब्रमणियम स्वामी ने मांग की है कि राहुल की नागरिकता खत्म कर देनी चाहिए। उधर, कांग्रेस प्रवक्ता रणदीप सिंह सुरजेवाला ने कहा कि यह मामला एथिक्स कमेटी से सम्बंधित है, इसलिए वह इस पर कोई टिप्पणी नहीं करेंगे, क्योंकि यह प्राकृतिक रूप से गोपनीय होते हैं। उधर, कांग्रेस का कहना है कि बैकऑप्स के वार्षिक रिटर्न में राहुल को ब्रिटिश नागरिक घोषित करना एक गलती थी।