लंदन। ब्रिटिश प्रधानमंत्री डेविड कैमरन ने पनामा पेपर्स लीक के मद्देनजर कुछ दिन दबाव में रहने के बाद स्वीकार कर लिया उनके पिता द्वारा दूसरे देश में स्थापित कोष में उनकी 30000 पौंड की हिस्सेदारी थी। कैमरन ने आईटीवी चैनल को दिये इंटरव्यू में कहा कि उन्होंने प्रधानमंत्री बनने से चार महीने पहले 2010 में अपना हिस्सा बहामा के ट्रस्ट को बेच दिया था।
उन्होंने कहा कि मैंने उन सभी को 2010 में बेच दिया था क्योंकि अगर मैं प्रधानमंत्री बनने जा रहा हूं तो मैं नहीं चाहता था कि कोई कह सके कि तुम्हारे अन्य अजेंडे हैं, निहित स्वार्थ हैं। हमलोग के पास ब्लाइमोर इन्वेस्टमेंट ट्रस्ट में 5,000 यूनिट्स थीं। इसकी कीमत 30,000 पौंड थी लेकिन हमने 2010 में ही बेच दिया था।
कैमरन ने कहा कि मैंने लाभांश पर इनकम टैक्स दिया है। हमलोग को इसमें फायदा हुआ है लेकिन यह पूंजीगत लाभ कर भत्ता से कम है इसलिए हमने कैपिटल गेन टैक्स नहीं भरा। स्काई न्यूज ने ट्वीट कर बताया है कि कैमरन जल्द ही अपने टैक्स रिटर्न को सार्वजनिक करेंगे।
पनामा लॉ फर्म्स मोसैक फोंसेका से लीक हुए डॉक्युमेंट्स में कैमरन के दिवंगत पिता इयान समेत हजारों लोगों का नाम है। इन दस्तावेजों से पता चलता है कि दुनिया के प्रभावशाली लोग कैसे अपनी संपत्ति छुपाने में लगे हुए हैं। इस लॉ फर्म की संदिग्घ कंपनियों अवैध पैसों को छुपाने का धंधा जोरों पर चल रहा था। यहां पैसे लगाने वाले अपनी सरकार को टैक्स देने से बचते रहे हैं।
मंगलवार को कैमरन के प्रवक्ता ने दिए अपने बयान में कहा कि प्रधानमंत्री की पत्नी या उनके बच्चों को इस निवेश से फायदा नहीं मिला है। उन्होंने कहा कि इस फंड में कैमरन, उनकी पत्नी और उनके बच्चों को फायदा नहीं मिला है।