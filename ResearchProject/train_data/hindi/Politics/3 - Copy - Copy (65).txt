लखनऊ. उत्तर प्रदेश में अगले साल के शुरुआत में होने वाले विधानसभा चुनाव को लेकर निर्वाचन आयोग से तैयारियां शुरू कर दी है। इसके तहत मतदान केंद्रों का भौतिक सत्यापन कराया जा रहा है ताकि जीर्ण-शीर्ण व अन्य समस्याओं से ग्रस्त मतदान केंद्रों में परिवर्तन किया जा सका। इसके तहत सत्यापन अधिकारियों से विधानसभावार मतदान केंद्रों की फोटो भी भेजने की बात कही गई है। इसको लेकर निर्वाचन आयोग की ओर से प्रदेश के समस्त जिला निर्वाचन अधिकारियों को पत्र भी भेजा गया है। जिसमें प्रदेश में विधानसभा के चुनाव जनवरी से फरवरी-2017 के मध्य कराए जाने को लेकर तैयारी रखने की बात की गई है।
सत्यापन चार अप्रैल तक पूरा करना
इसको लेकर निर्वाचन आयोग की ओर से अभी से तैयारियां शुरू कर दी गई हैं। पहले चरण में मतदान केन्द्रों का सत्यापन कराया जा रहा है ताकि समय रहते समस्याग्रस्त मतदान केन्द्रों में परिवर्तन किया जा सके। यह सत्यापन 30 मार्च से शुरू हो गया है और इसे चार अप्रैल तक पूरा करना है। निर्वाचन आयोग ने इन मतदान केन्द्रों के सत्यापन में कई बिन्दुओं पर निरीक्षण कर वहां के फोटोग्राफ भी भेजने के दिशा-निर्देश जिलाधिकारियों, जिला निर्वाचन अधिकारियों को दिए हैं। इसमें मतदान केन्द्रों के सत्यापन में यह देखना है कि वह जीर्ण-शीर्ण या संकटपूर्ण स्थिति में तो नहीं है या फिर मतदेय स्थल मतदान क्षेत्र से बाहर हैं। मतदाताओं को मतदेय स्थल तक पहुंचने में नदी, नहर या बीहड़ आदि तो नहीं पार करना पड़ रहा है। इसी तरह मतदाताओं को मतदेय स्थल तक पहुंचने के लिए दो किलोमीटर से अधिक की दूरी तो नहीं तय करनी पड़ रही है। इसके साथ ही ग्रामीण क्षेत्रों में मतदान केंद्र पर दो से अधिक व शहरी क्षेत्रों में चार से अधिक मतदेय स्थल तो नहीं है।
मतदान केन्द्र के लिए निजी भवनों का विवरण मांगा
यदि ऐसे मतदान केंद्र हैं तो उनकी संख्या कितनी है। मतदान केंद्रों को सरकारी या अर्धसरकारी भवनों में होना चाहिए तो ऐसे में यदि मतदान केन्द्र निजी भवनों में हैं जो उनका विवरण भी मांगा गया है। मतदेय स्थल कक्ष का न्यूनतम क्षेत्र क्या 20 वर्ग मीटर है और प्रवेश व निकास के लिए अलग-अलग दरवाजे हैं। इसके साथ ही मतदान केंद्र पर रैम्प, शौचालय, पीने का पानी, पर्याप्त मात्रा में फर्नीचर, बिजली, मतदाताओं को धूप या बारिश से बचाव के लए टीनशेड की उपलब्धता की जानकारी भी मांगी है।
चुनावों में कोई बवाल तो नहीं हुआ
इसी तरह मतदान केंद्रों पर टेलीफोन, वेब कनेक्टीविटी के अलावा टूजी, रीजी या फोरजी का मोबाइल नेटवर्क व कम्पनियों के पर्याप्त सिग्नल स्ट्रेंथ की उपलब्धता की जानकारी भी मांगी गयी है। मतदान केंद्र किसी भवन के प्रथम तल या इसके ऊपर के तलों पर स्थिति है तो उसकी भी जानकारी देनी होगी। इसके साथ ही मतदान केंद्रों के विषय में अन्य कई जानकारियां भी मांगी गयी हैं, जिनमें विगत चुनावों में कोई बवाल तो नहीं हुआ है या फिर उसके क्षेत्र में सामाजिक, धार्मिक तनाव या हिंसा तो नहीं हुई है।
वोट डालने में बाधा तो नहीं होती
मतदान केंद्रों को जोड़ने वाली सड़क की स्थिति के साथ ही जरूरत पर सशस्त्र बलों के वाहन आसानी से पहुंच सकते हैं या नहीं। इसके साथ ही अल्पसंख्यकों, समाज के कमजोर वगरे जैसे अनुसूचित जाति या अनुसूचित जनजाति के लोगों को मतदेय स्थल तक पहुंचने या वोट डालने में बाधा तो नहीं होती है, इसका भी विवरण मांगा गया है। यदि मतदान केंद्र थाना, अस्पताल, धर्मशाला, मन्दिर या अन्य धार्मिक स्थान पर है या फिर किसी राजनैतिक दल के कार्यालय परिसर से दो सौ मीटर की परिधि के भीतर है तो उसकी भी जानकारी देनी होगी। इस जानकारी के बाद मानक पर खरे न उतरने वाले मतदान केन्द्रों को बदला भी जा सकता है।