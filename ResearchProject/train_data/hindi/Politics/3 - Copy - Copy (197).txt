मुंबई। बीजेपी युवा मोर्चे के पूर्व अध्यक्ष गणेश पांडेय का मामला थमने का नाम नहीं ले रहा है। विधानसभामें विपक्ष ने आरोप लगाया है कि सरकार पांडेय को बचा रही है। राकां विधायक जयंत पाटिल ने कहा कि पीडि़ता को सोशल मीडिया के जरिए धमकी दी जा रही है। उन्होंने कहा कि पांडेय के संबंध अंडरवल्र्ड और गुटखा व्यापारियों से हैं। इसलिए पीडि़त महिला डरी हुई है। पाटिल ने सरकार पर हमला करते हुए कहा कि ऐसा नहीं लगता कि महिला को न्याय मिलेगा। इसके बावजूद उसे अभी तक गिरफ्तार नहीं किया गया। मामले में हस्तक्षेप करते हुए विधानसभा अध्यक्ष हरीभाऊ बागड़े ने कहा कि सरकार को अपना वादा निभाना चाहिए।
नहीं की जा रही कोई कार्रवाई
महिला द्वारा पुलिस स्टेशन में मामला दर्ज कराए, इतने दिन बीत गए, लेकिन पुलिस ने अभी तक कोई कार्रवाई नहीं की है। आरोपी आराम से घूम रहा है। कांग्रेस की वर्षा गायकवाड ने आरोप लगाया कि राज्य महिला आयोग की अध्यक्ष बीजेपी से जुड़ी हुई हैं, इसलिए वे मामले में कोई कार्रवाई नहीं कर रही हैं। उन्होंने याद दिलाया कि मुख्यमंत्री ने विधानसभा में कहा था कि पांडेय के खिलाफ कड़ी कार्रवाई होगी। विदित हो कि पांडेय पर एक महिला सहकर्मी के साथ गलत व्यवहार करने का आरोप है। इस मामले में महिला ने उनके खिलाफ पुलिस स्टेशन में मामला दर्ज कराया है।
दबाव में नहीं लिखा पत्र
मुझ पर झूठा आरोप लगाया जा रहा है कि मैंने गणेश पांडेय के खिलाफ दबाव में पत्र लिखा। मैंने किसी के दबाव में शिकायत पत्र नहीं लिख है। सच्चाई यह है कि इस तरह की हरकत पार्टी की दूसरी महिला कार्यकर्ता के साथ न हो, इसलिए आरोपी को सबक सिखाने के इरादे से मैंने शिकायत की है।
- मैथ्थिली जावकर, महिला कर्मी, बीजेपी युवा मोर्चा