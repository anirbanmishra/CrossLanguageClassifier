चंडीगढ़। पंजाब में विधानसभा चुनाव की सरगर्मियों के बीच कॉमेडी किंग और बीजेपी के वरिष्ठ नेता नवजोत सिंह सिद्धू की पत्नी नवजोत कौर सिद्धू के बीजेपी से इस्तीफा दे दिया। पंजाब की मुख्य संसदीय सचिव (सीपीएस) नवजोत कौर सिद्धू ने अपने फेसबुक पोस्ट में बीजेपी से इस्तीफा देने की बात कही।
नवजोत पंजाब की प्रकाश सिंह बादल सरकार में संसदीय सचिव का पद संभाल चुकी हैं। नवजोत कौर ने इस्तीफे के लिए एक अप्रैल की तारीख चुनी, इसे लेकर मीडिया में यह भी चर्चा थी कि कहीं उन्‍होंने मजाक तो नहीं किया, लेकिन बाद में उनके पीए ने ए‍क निजी चैनल से बातचीत में साफ किया है कि यह 'अप्रैल फूल' नहीं है और नवजोत ने सचमुच इस्तीफा दे दिया है।
नवजोत ने अपनी फेसबुक पोस्‍ट के जरिए भी इस्तीफे की जानकारी दी है। उन्‍होंने लिखा, 'आखिरकार मैंने बीजेपी से इस्तीफा दे दिया है। एक बड़ा बोझ उतर गया है। नवजोत सिंह सिद्धू की पत्नी के इस तरह इस्तीफा देने से बीजेपी समेत पूरे पंजाब की राजनीति में चर्चाएं तेज हो गई है। कहा जा रहा है कि बीजेपी से इस्तीफा देने के बाद कौर आम आदमी पार्टी (आप) में शामिल हो सकती है।
नवजोत ने लिखा कि अमृतसर पूर्व के लिए 79 करोड़ रुपये मंजूर किए गए। लेकिन एक महीने से टेंडर अटका पड़ा है। 20 दिन से कंप्यूटर ठीक से काम नहीं कर रहे हैं। बादल साहब आपने अमृतसर के लोगों से चांद-तारे तोडऩे की बात कही। फिर जनता की बुनियादी जरूरतों से क्यों कन्नी काट ली। मैं आपके रिश्तेदारों के लिए अपनी सीट खाली करने को तैयार हूं।