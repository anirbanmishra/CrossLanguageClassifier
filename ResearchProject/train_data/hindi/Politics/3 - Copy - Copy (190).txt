पटना। पटना में डकैतों ने होमियोपैथिक चिकित्सक के घर डकैती की घटना को अंजाम दिया। यह घटना सिटी के दीदारगंज थाना क्षेत्र के गुलमहिया चक की है, जहां हथियारबंद डकैतों ने चिकित्सक के घर डकैती कर 20 लाख रुपए से अधिक का सामान लूट लिया।
जानकारी के अनुसार 15 से 20 की संख्या में आए हथियारबंद लुटेरों ने घर के सभी सदस्यों को बंधक बनाकर घंटो लूटपाट की घटना को अंजाम दिया। डकैती की घटना को अंजाम देने के बाद अपराधी फरार हो गए। घटना के संबंध में पुलिस को सूचना दे दी गई। पुलिस ने मौके पर पहुंचकर पूरे मामले की छानबीन की।
बताया जा रहा है कि चिकित्सक ने बेटे का मेडिकल में दाखिला कराने के लिए घर में 20 लाख रुपए रखे थे। पुलिस डकैतों की गिरफ्तारी के लिए छापेमारी अभियान में जुट गई। पुलिस ने इस मामले में तीन लोगों को हिरासत में लिया है जिनसे कड़ी पूछताछ जारी है, हालांकि पुलिस ने इस संबंध में कुछ भी बोलने से इंकार कर दिया है।
बताया जाता है कि होमियोपैथिक चिकित्सक डॉ. सुरेन्द्र प्रसाद ने बेटे का मेडिकल में दाखिला कराने के लिए 20 लाख रुपए कैश घर मे रखा था और इस बात की भनक डकैतों को लग गई।