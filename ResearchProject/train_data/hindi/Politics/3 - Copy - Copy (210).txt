काबुल। अमरीकी सुरक्षा बल का एक लड़ाकू विमान अफगानिस्तान के पास एक प्रमुख हवाईअड्डे पर दुर्घटनाग्रस्त हो गया। हालांकि, इसके पायलट को गठबंधन सुरक्षा बलों ने बचा लिया। अमरीकी सुरक्षा बलों ने बुधवार को इसकी जानकारी दी।
अमरीकी सुरक्षा बलों ने अपने बयान में कहा कि अमरीकी वायुसेना की 455वीं एयर एक्सपेडिशनरी विंग से संबद्ध लड़ाकू विमान एफ-17, 29 मार्च की रात करीब 8.30 बजे (स्थानीय समयनुसार) उड़ान भरते समय दुर्घटनाग्रस्त हो गया। काबुल से करीब 50 किलोमीटर दूर बगराम पिछले 14 वर्षों से अफगानिस्तान में एक अमरीकी सेना के मुख्य आधार के रूप में इस्तेमाल हो रहा है।
सुरक्षा बलों की ओर से जारी बयान के अनुसार, विमान के चालक को गठबंधन सुरक्षा बलों द्वारा सुरक्षित निकाल लिया गया है। बगराम के क्रैग ज्वाइंट थियेटर हॉस्पिटल में उसका इलाज चल रहा है। इस लड़ाकू विमान पर हमला करने की जिम्मेदारी आतंकवादी संगठन तालिबान ने ली है। हालांकि, बयान में कहा गया है कि इस दुर्घटना का कारण दुश्मनों द्वारा किया गया हमला नहीं है। वायुसेना के अधिकारी इसकी जांच करेंगे।