निजी स्कूलों की फीस में मनमानी बढ़ोतरी का मुद्दा शुक्रवार को विधानसभा में भी गूंजा। शिक्षा राज्य मंत्री वासुदेव देवनानी ने बताया कि फीस पर नियंत्रण के लिए स्कूल फीस संग्रहण विनियमन कानून के स्थान पर नया कानून लाया जाएगा। इसके लिए प्रक्रिया चल रही है। उन्होंने कहा कि सरकारी स्कूलों की स्थिति सुधारेंगे। एेसा बनाएंगे कि लोग इन्हें निजी से ज्यादा पसंद करेंगे।
राजस्थान पत्रिका ने शुक्रवार को 'स्कूल फीस में फिर मनमानी बढ़ोतरी' शीर्षक से खबर प्रकाशित की थी। इसमें स्कूलों पर सरकार की पकड़ ढीली होने का मुद्दा उठाया था।
बेनीवाल ने उठाया मुद्दा
शून्यकाल के दौरान निर्दलीय सदस्य हनुमान बेनीवाल ने फीस पर नियंत्रण की मांग उठाई। कहा-सरकारी स्कूलों का एेसे समय निरीक्षण करवाया जाता है, जब निजी स्कूलों में प्रवेश की तैयारी चल रही होती है। सरकारी स्कूलों की खराब रिपोर्ट आने के कारण अभिभावक बच्चों को निजी स्कूलों में प्रवेश दिलाते हैं। देवनानी ने इसके जवाब में कहा कि राज्य सरकार ने हाईकोर्ट के आदेश पर वर्ष 2013 में निजी स्कूलों की फीस पर नियंत्रण के लिए कानून बनाया, जिसके तहत समिति का गठन भी कर दिया।
समिति ने 9,483 स्कूलों की फीस भी तय कर दी, लेकिन मार्च 2015 में हाईकोर्ट ने आदेश दे दिया कि स्कूलों को इस कानून के तहत बाध्य नहीं किया जाए और दण्डात्मक कार्रवाई नहीं की जाए। इस कारण सरकार की सीमा सीमित हो गई और अब गृहमंत्री गुलाब चन्द कटारिया के नेतृत्व में बनी मंत्रिमंडलीय उपसमिति ने इस कानून के पहलुओं पर विचार कर इसके स्थान पर फीस एक्ट लाने की सिफारिश की है और इसको लाने की प्रक्रिया चल रही है।
सरकारी स्कूलों में बढ़ा नामांकन
देवनानी ने कहा कि पिछले डेढ़ साल से सरकारी स्कूलों का स्तर सुधारने का प्रयास किया जा रहा है। इसी का परिणाम है कि सरकारी स्कूलों में साढ़े आठ लाख छात्रों का नामांकन बढ़ा है। पहले निरीक्षण फरवरी-मार्च में होता था, लेकिन अब पहला निरीक्षण 25 सितम्बर दीनदयाल उपाध्याय जयंती और 2 अक्टूबर गांधी जयंती के बीच तथा दूसरा निरीक्षण 12 जनवरी स्वामी विवेकानन्द जयंती और 23 जनवरी सुभाष जयंती के बीच होगा। सरकारी स्कूलों को इतना अच्छा बनाने का प्रयास रहेगा कि अभिभावकों की पहले पसंद सरकारी स्कूल बनें न कि निजी। सीबीएसई स्कूलों पर नियंत्रण के लिए भी केन्द्र सरकार से चर्चा की जाएगी।
लोगों ने पत्रिका को बताई पीड़ा
2000 लोगों ने व्हाट्सएप पर बताई मनमानी
653 फोन आए फीस में मनमानी को लेकर
190 लोगों ने नई व पुरानी फीस की रसीदें भेजी
मनमानी फीस बढ़ोतरी, यूनिफॉर्म-किताबों को मनमाने दाम पर बेच अभिभावकों से वसूली के खिलाफ लोगों ने शुक्रवार को अपना गुस्सा व दर्द राजस्थान पत्रिका से साझा किया। राज्य के हर जिले-कस्बे के लोगों ने कहा-बच्चों की पढ़ाई के नाम पर व्यापार किया जा रहा है। स्कूलों की मनमानी पर सरकार खामोश है।
जनता की जुबानी, स्कूलों की मनमानी
फीस बढ़ोतरी 10 से 40 प्रतिशत तक की, इस मामले में अभिभावकों से चर्चा तक नहीं की
हमने कहा-फीस इतनी क्यों बढ़ाई तो जवाब मिला-आप दूसरे स्कूल में जा सकते हैं
हम शिकायत किससे करें, जिला शिक्षा अधिकारी तो मना कर देते हैं
फीस नियंत्रण के लिए जो कानून बना था उसका क्या हुआ?
बच्ची नर्सरी में पढ़ रही है और किताबें 3 हजार की
हमें किताबें स्कूल में ही खरीदने का सख्त आदेश दिया
बाहर जो कॉपियां 300 रुपए में मिल रही हैं, उन्हीं के लिए स्कूल में 1000 रुपए तक वसूले
यूनिफॉर्म बदल दी, जबकि पिछले साल ही सत्र के समय यूनिफॉर्म बदली गई थी
(अपनी शिकायतें और सुझाव 9414855947 पर व्हाट्सएप करें)
अभिभावकों का छलका दर्द और आक्रोश
निजी स्कूलों की मनमानी को लेकर राज्यभर में अभिभावकों में खासा असंतोष है। राजस्थान पत्रिका ने मुद्दा उठाया तो प्रदेश के अभिभावकों का दर्द और आक्रोश छलक पड़ा। किसी ने कहा-'निजी स्कूल संचालकों की मनमानी आतंक के स्तर तक पहुंच गई है। अभिभावकों को लूटने में कोई स्कूल पीछे नहीं है। कमाई के लिए नित नए तरीके अपनाए जा रहे हैं।
कोई बोला-'मनमानी का विरोध करें तो जाएं कहां? दूसरे स्कूल जाओ तो वहां भी यही हाल है। शिकायतें करके थक गए, कानून भी बन गए लेकिन सरकार हाथ पर हाथ धरे बैठी है।' गौरतलब है कि राजस्थान पत्रिका ने 'विद्या का व्यापारÓ अभियान के तहत शुक्रवार को 'स्कूल फीस में फिर मनमानी बढ़ोतरी' शीर्षक से समाचार प्रकाशित किया था। इसमें हालात उजागर किए गए थे कि इस बार भी निजी स्कूलों ने फीस बेतहाशा बढ़ा दी है। इसके साथ ही स्कूलों में किताबों, पोशाकों, स्टेशनरी के नाम पर अभिभावकों को जमकर लूटने की तैयारी कर ली गई है।
ये भी बताई शिकायतें
फीस बढ़ाने का कोई पैमाना ही नहीं है, जितनी मर्जी पड़ी बढ़ा दी।
किताबें-ड्रेसें स्कूल से ही लेने का मैसेज भेज रहे हैं। ये चीजें बहुत महंगी दी जा रही हैं। कुछ बोलो तो सुनने को तैयार नहीं हैं।
स्कूल में ही दुकान खोल दी है। कतार में लगाकर लूटा जा रहा है।
एक जगह विरोध करें तो जाएं कहां, यह हालत तो सभी जगह है।
स्टेशनरी तक स्कूल से दे रहे हैं और मनमानी वसूली कर रहे हैं।
इस साल भी एनसीईआरटी की एक पुस्तक छोड़कर पूरा कोर्स बदल दिया। अब पुरानी किताबें भी काम नहीं आ सकती।
बच्चों को पढ़ाना भी जरूरी है और घर चलाना भी। बच्चों को स्कूलों में दाखिला दिलाते हैं तब तो मीठे बोलते हैं, बाद में तेवर बदल जाते हैं।
आखिर इस शिकंजे से कैसे मुक्ति मिलेगी?
कानून की पालना क्यों नहीं होती, सरकार कार्रवाई क्यों नहीं करती?
सरकारी स्कूलों में निजी स्कूलों की तरह ही सुविधाएं उपलब्ध कराने का प्रयास क्यों नहीं होता।
शहर से लेकर कस्बे तक मनमानी
राजस्थान पत्रिका का शुक्रवार का अंक ज्योंही जनता के हाथों में पहुंचा, मानो उनके दर्द को पुख्ता आवाज मिल गई। इसके बाद निजी स्कूलों की मनमानी के खिलाफ शिकायतों की अभिभावकों ने जो झड़ी लगानी शुरू की तो सिलसिला अनवरत चलता रहा। आबूरोड़, भिवाड़ी, बाड़मेर, बांसवाड़ा, बीकानेर, उदयपुर, जयपुर, जोधपुर, कोटा, अजमेर, श्रीगंगानगर, सीकर, चूरू, भरतपुर जैसे शहरों सहित कस्बों तक से अभिभावकों ने पत्रिका से अपनी पीड़ा साझा की।
जयपुर : छोटे से लेकर बड़े, हर स्कूल ने फीस बढ़ा दी है। किसी ने 15 तो किसी ने 25 प्रतिशत। कमेटी ने फीस तय की लेकिन कोई असर नहीं हुआ। किताबों, ड्रेसों की भारी-भरकम राशि की पर्चियां थमा दी हैं।
सिरोही : मनमर्जी से फीस वसूल रहे हैं। जिला कलक्टर को लिखित शिकायत दी लेकिन कुछ नहीं हुआ। सरकार ही नहीं सुनेगी तो आम आदमी कहां जाएगा? अभिभावक लुटने को मजबूर हो रहा है।
हनुमानढ़ जंक्शन : पिछले साल फीस 15 प्रतिशत बढ़ी थी, इस बार भी इतनी ही बढ़ा दी है। हर साल की तरह इस बार भी एनसीईआरटी की एक किताब छोड़कर पूरा कोर्स बदल दिया। किताबों पर लिखे मूल्य से एक रुपया कम लेने को तैयार नहीं हैं।
जोधपुर : पिछले साल प्रेप की फीस 28 हजार रुपए थी। इस साल बढ़ाकर 36 हजार रुपए कर दी है। फीस हर साल बढ़ती है लेकिन इस बार ज्यादा बढ़ा दी है। पैरेंट्स-टीचर्स मीटिंग के दिन ही नया फीस कार्ड थमा दिया था।
भीलवाड़ा : प्रेप की फीस पिछले साल 12 हजार थी, जो अब 18 हजार कर दी है। इसके बाद सालभर दूसरे खर्च अलग हैं