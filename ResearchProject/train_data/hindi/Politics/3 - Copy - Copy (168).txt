मेरठ। पश्चिमी उत्तर प्रदेश के मेरठ से 27 नवम्बर को पकडे गए पाकिस्तान की खुफिया एजेंसी आईएसआई के जासूस एजाज की गर्भवती पत्नी आस्मां ने कहा है कि वह अपने पेट में पलने वाली गद्दार की निशानी को कतई नहीं पालेगी सिर्फ उसे जन्म देगी। अस्मा की इस घोषणा के बाद प्रोबेशन विभाग ने पेशकश की है कि ऐसी स्थिति में बच्चे का पालन पोषण विभाग द्वारा किया जायेगा क्योंकि भारत में पैदा होने के कारण वह बच्चा भारत का नागरिक होगा।
शायद यह किसी मां के लिए एक बड़ा फैसला होगा जो आस्मां ने किया है। एजाज से निकाह के बाद उसने सपने में भी नहीं सोचा था कि उसका पति पाकिस्तान जासूस और देश का गद्दार है । आठ माह की गर्भवती अस्मा ने अपने पहले बच्चे के आने पर जो सपने देखे थे वे सभी चकनाचूर हो गए हैं। पिछले 27 नवम्बर को मेरठ के सदर बाजार क्षेत्र से पति की गिरफ्तारी होने के बाद आस्मां को पहले भरोसा ही नहीं हुआ कि उसका पति ऐसा कर सकता है। गिरफ्तारी के बाद जैसे जैसे एक-एक कर परतें खुलीं और साबित हो गया कि एजाज पाकिस्तानी जासूस है तो वह बुरी तरह टूट गई।
बिहार के आरा की रहने वाली आस्मां ने अपना फैसला सभी को सुनाते हुए कहा कि उसकी कोख में पल रहा बच्चा गद्दार पति एजाज की निशानी है। अब वह आठ महीने की गर्भवती है इसलिए कानूनी मजबूरी के तहत बच्चे को जन्म तो देगी लेकिन पालेगी नहीं। उसने कहा कि एक बार धोखा हो गया लेकिन अब वह गद्दार की निशानी को पूरी उम्र अपने साथ नहीं रख सकती।
आस्मां के पिता का कहना है कि तीन साल पहले दूर के रिश्तेदार के कहने पर बेटी का निकाह एजाज से कर दिया था। कभी ऐसा महसूस नहीं हुआ कि हमें मोहरा बनाकर हमारे ही मुल्क से गद्दारी करने आया था उनका दामाद। उसके किए की सजा उसे मिलनी चाहिए लेकिन वह अपनी बेटी की नई ङ्क्षजदगी शुरू करेंगे।
एजाज से आतंकवाद निरोधी दस्ता (एटीएस)पूछताछ कर रहा है जिसमें उसने कई राज उगले हैं। इस मामले में प्रोबेशन अधिकारी ऊषा तिवारी का कहना है कि अगर कोई बच्चे को लावारिस छोड़ देता है तो उसके पालन पोषण का जिम्मा बाल कल्याण समिति संभालती है। उन्होंने कहा कि हम बच्चे को पालने के लिए तैयार हैं लेकिन हमारे संरक्षण में पले बच्चे का नागरिकता से कोई सरोकार नहीं होगा। नागरिकता कानून तय करेगा।
गौरतलब है कि उत्तर प्रदेश पुलिस की स्पेशल टास्क फोर्स (एसटीएफ) ने पाक जासूस एजाज को 27 नवम्बर को मेरठ के सदर बाजार इलाके से गिरफ्तार किया था। उसके पास से सेना के महत्वपूर्ण दस्तावेज मिले थे।