झांसी.एक ही फरमान ने नए एसएसपी मनोज तिवारी को चर्चा में ला दिया है। चौक-चौराहों से शुरू होकर गली-कूचों से होती हुई यह बात अब घर-घर में पहुंचने लगी है। इस पर लोग अपने-अपने अंदाज में टीका-टिप्पणी कर रहे हैं। कोई इसे ठीक बताता है, तो कोई इसे परेशान करने वाला। इस सबके बावजूद ज्यादातर लोग मानते हैं कि 'यह है तो पब्लिक के लिए ही'। इसे नहीं मानने की जिद में आपकी जान भी जा सकती है।
अलग की अंदाज में चल रहा है अभियान
जी हां, यहां बात हो रही हेलमेट अभियान की। इन दिनों नए कप्तान के आदेश पर नगर में अलग ही अंदाज में यह अभियान चलाया जा रहा है। इसमें जांच भी की जा रही है और चालान भी काटे जा रहे हैं, लेकिन बड़े प्यार से। इस सबके बीच यह संदेश देने की भी कोशिश की जा रही कि 'इससे लगाने वाले की ही जान बचने वाली है, पुलिस की नहीं। अगर, हेलमेट लगाए बिना सिपाही, दरोगा या कोई भी दुपहिया वाहन चलाएगा, तो वह भी खतरे से खाली नहीं है।'
इस तरह चल रहा है अभियान
पुलिस कप्तान ने तो यहां तक कह दिया कि बिना हेलमेट के थाने और पुलिस लाइन में नो एंट्री। इसी तरह के आदेशों के बीच हेलमेट अभियान धीरे-धीरे गति पकड़ने लगा है। पहले दिन तो सिपाहियों के ही चालान काट दिए गए। इसके बाद से रोज चेकिंग हो रही है। पिछले दिन के अनुभवों से सबक लेकर अगले दिन फिर यह अभियान चलता है। उसमें पिछले दिन की कमियों में सुधार किया जाता है।
अन्य संगठनों का भी मिलने लगा सहयोग
एसएसपी द्वारा शुरू की गई इस मुहिम में अब नागरिक सुरक्षा संगठन के लोग भी सहभागिता करते नजर आने लगे हैं। यहां पर इलाइट चौराहे पर हुई चेकिंग में नागरिक सुरक्षा संगठन से जुड़े स्त्री-पुरुष भी भाग ले रहे हैं। यहां पर बिना हेलमेट लगाकर दुपहिया वाहन चलाने वालों को रोका जाता है। उनसे हेलमेट के बारे में पूछताछ की जाती है।
हर तरह के ऑप्शन दिए जाते हैं लोगों को
चेकिंग के दौरान बिना हेलमेट के पाए जाने पर लोगों को सभी तरह के ऑप्शन दिए जाते हैं। अगर कोई कहता है कि घर पर रखा है, तो कह दिया जाता है कि फोन करके घर से मंगवा लीजिए। हेलमेट आने पर उसे जाने दिया जाता है। जिनके पास हेलमेट नहीं है, उनके लिए दो ही विकल्प बचते हैं कि या तो वह हेलमेट खरीद लें या फिर चालान कटवाएं। गौरतलब है कि चेकिंग स्थल पर ही हेलमेट भी उपलब्ध कराए जा रहे हैं। अब ऐसे में इन हेलमेट की कीमतों और निहितार्थों के बारे में सवाल उठना तो लाजिमी हैं।
कुछ लोग खुद को दे रहे हैं धोखा
इस हेलमेट अभियान से बचने के लिए कुछ लोग खुद को ही धोखा देते नजर आ रहे हैं। ये लोग चतुराई दिखाते हुए 50-50 रुपये में मिलने वाले हेलमेट नुमा प्लास्टिक कैप लगाए घूमते हैं। वास्तव में तो अच्छे किस्म के कपड़े से बने कैप भी इससे महंगे आते हैं। ऐसे में सहज ही अनुमान लगाया जा सकता है कि दुर्घटना के समय उसका क्या हाल होगा?
सोच में बदलाव है जरूरी
टीएसआई सुभाष यादव कहते हैं कि हेलमेट को लेकर लोगों के सोच में बदलाव की जरूरत है। अभी यह माना जाता है कि जैसे हेलमेट लगवाने से पुलिस को कोई फायदा होने वाला है। सोच यह होनी चाहिए कि दुर्घटना के समय जानलेवा साबित होने वाली हेड इंजरी को बचाने के लिए हेलमेट बेहद जरूरी है। टीएसआई को भरोसा है कि धीरे-धीरे लोग अभ्यस्त होंगे और हेलमेट के लिए शुरू की गई यह मुहिम जल्द की असरकार साबित होगी।