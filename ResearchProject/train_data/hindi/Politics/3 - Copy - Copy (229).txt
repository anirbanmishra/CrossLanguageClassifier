नई दिल्ली। भारतीय रक्षामंत्री मनोहर पर्रिकर ने कहा कि भारत जल्दी ही पठानकोट एयरबेस पर हुए आतंकी हमले का जवाब देगा। उन्होंने स्वीकार करते हुए कहा कि ताजा सूचना है कि पठानकोट पर हमला करने वाले कुछ आतंकवादी खुफिया सूचना प्राप्त होने से पहले ही एयर बेस में छुप गए थे।
उन्होंने कहा कि भारत अब अपना धैर्य खो रहा है और जल्दी ही ईंट का जवाब पत्थर से देंगे। उन्होंने योजना का विस्तृत ब्यौरा देने से मना करते हुए कहा कि हमले के लिए उकसाने वाला मास्टरमाइंड पाकिस्तान में हैं।
रक्षा मंत्री ने एक इंटरव्यू में कहा, "आपको योजना बनानी होगी। यहां मैंने व्यक्ति और संगठन का नाम लिया है, किसी देश का नाम नहीं लिया है, क्योंकि यदि यह देश के खिलाफ होगा तो इसका मतलब युद्ध होगा। हम व्यक्ति को सबक सिखाना चाहते हैं, कहां और कब, यह हमारी मर्जी पर निर्भर होगा।"
जब पर्रिकर से पाकिस्तान में मौजूद आतंकी शिविरों पर प्रश्न पूछा गया तो उन्होंने कहा कि हमले का तरीका और समय भारत तय करेगा। इन चीजों का खुलासा सार्वजनिक तौर पर घोषित नहीं किया जाता। उन्होंने कहा, "आप कैसे जानेंगे कि हमें कहां हमला करना चाहिए और कहां नहीं करना चाहिए। ऐसी चीजें सार्वजनिक तौर पर घोषित नहीं की जातीं। हम में क्षमता जरूर होनी चाहिए और मैं किसी देश का नाम नहीं लूंगा। वे आतंवादियों को भेजकर हमसे झगड़ा मोल लेते हैं, इस पर कोई सवालिया निशान नहीं है, लेकिन कब, कैसे और किस वक्त- इसे हम अपनी सुविधा के हिसाब से तय करेंगे।"