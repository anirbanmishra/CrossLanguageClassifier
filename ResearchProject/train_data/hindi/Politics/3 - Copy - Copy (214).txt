अलीपर/कोलकाता। पश्चिम बंगाल में दूसरे चरण के मतदान के लिए प्रचार करने अलीपुर पहुंचे प्रधानमंत्री ने ममता सरकार पर जमकर निशाना साधा। मोदी ने कहा कि ममता जब दिल्ली आती हैं, तो कांग्रेस अध्यक्ष सोनिया गांधी से जरूर मिलती हैं, लेकिन उनकी मीटिंग में आने से कतराती हैं। पीएम मोदी ने कहा कि तृणमूल कांग्रेस, कांग्रेस और वामदलों के बीच मिलीभगत है।
मां, माटी, मानुष नहीं अब केवल मौत, मौत, मौत
मोदी ने कहा कि पिछले चुनाव में हम सुनते थे मां, माटी, मानुष। लेकिन पिछले पांच साल से हम मौत, मौत, मौत सुनते रहे। मां, माटी, मानुष की जगह पश्चिम बंगाल में मौत ने ले ली है। मां, माटी, मानुष कभी मौत तो कभी मनी का कारोबार सुनाई देता है।
इतनी बड़ी मुख्यमंत्री मानती है कि पीएम के मीटिंग में नहीं आती
मोदी ममता पर बरसते हुए कहा वह खुद को इतनी बड़ी मुख्यमंत्री मानती हैं कि पीएम की मीटिंग तक में नहीं आती हैं। मोदी ने इसके बाद कांग्रेस और तृणमूल कांग्रेस की मिलीभगत का आरोप लगाते हुए कहा कि ममता दीदी मोदी की मीटिंग में आने से तो कतराती हैं, लेकिन जब भी दिल्ली आती है सोनिया से जरूरत मिलती हैं। यह नाता हमें समझ में नहीं आता है। यहां तो लेफ्ट और कांग्रेस वाले मोर्चा लगाए बैठें हैं। लेकिन ममता दिल्ली आकर सोनिया से जरूर मिलती हैं। यही नहीं फोटो भी निकलवाती हैं।
प्रधानमंत्री मोदी ने कहा कि लेफ्ट और टीएमसी दोनों विकराल चेहरे हैं। वेस्ट बंगाल ने दोनों विकराल रूप-रंग देख लिया है। दोनों के तौर तरीके देख लिए हैं। दीदी और लेफ्ट बंगाल के युवाओं का कभी भला नहीं कर पाएगा।
कोलकाता ब्रिज हादसा एक्ट ऑफ फ्रॉड था- पीएम मोदी
प्रधनमंत्री ने कोलकाता के हालिया हादसे को लेकर भी ममता बनर्जी पर निशाना साधा। उन्होंने कहा कि कोलकाता में एक ब्रिज गिर गया। वहां पहुंचते ही दीदी ने कहा कि यह कॉन्ट्रैक्ट तो लेफ्ट वालों ने दिया कोलकाता हादसा ऐक्ट ऑफ गॉड नहीं बल्कि ऐक्ट ऑफ फ्रॉड था।
मोदी ने वाम दलों पर भी हमला बोलते हुए कहा कि लेफ्ट वाले विकास की बात नहीं करते। ममता जी रेप और हिंसा पर राजनीति करती हैं। मैं आपसे वादा करता हूं कि मैं गरीबों के कल्याण का काम कभी नहीं रुकने दूंगा।
देश में तानाशाही लाना चाहती है बीजेपीः सोनिया गांधी
वहीं दूसरी ओर असम के बारपेटा में रैली करते हुए कांग्रेस अध्यक्ष सोनिया गांधी ने कहा कि केवल कांग्रेस ही ऐसी पार्टी है जो सारे समुदायों को बिना किसी भेदभाव के साथ लेकर चल सकती है।
इसके बाद उन्होंने मोदी सरकार पर जमकर निशाना साधा और कहा कि बीजेपी असम में तानाशाही लाना चाहती है। सोनिया ने मोदी पर निशाना साधते हुए कहा कि मोदी अपने साथियों की भड़काऊ बयानबाजी पर भी कुछ नहीं बोलते। उन्होंने कहा कि मोदी और उनके मंत्री इस समय सबसे बड़े-बड़े वादे कर रहे हैं। पिछले दो साल की उपलब्धियों का कोई जिक्र नहीं कर रहे हैं। सोनिया ने कहा कि हमारे पीएम जब विदेश में होते हैं तो शांति और विकास का जिक्र करते हैं और देश में आते ही चुप हो जाते हैं।