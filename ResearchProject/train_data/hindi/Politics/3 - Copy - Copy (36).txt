ग्वालियर। संसद में लंबित जीएसटी बिल अगर पारित होता है तो आजादी के बाद यह सबसे बड़ा टैक्स रिफार्म होगा। यह संभव है कि शुरुआती दिनों में इससे महंगाई थोड़ी बढ़ जाए, लेकिन जब यह ठीक तरह से लागू हो जाएगा। तो वस्तुओं के दाम पूरे देश में एक जैसे और कम होंगे। क्योंकि इसमें अतिरिक्त टैक्स नहीं लगा होगा।
मगर सेवाओं पर थोड़ा खर्च जरूर करना पड़ेगा। द इंस्टीट्यूट ऑफ चाटर्ड एकाउंटेंट्स ऑफ इंडिया की ग्वालियर शाखा की ओर से चैंबर ऑफ कॉमर्स में सर्विस टैक्स, जीएसटी और एक्साईज विषय पर हुए सेमिनार में यह जानकारी विशेषज्ञों ने दी।
सेमिनार में मुख्य अतिथि के तौर पर कस्टम, सेंट्रल एक्साईज और सर्विस टैक्स के कमिश्नर अनिल कुमार उपस्थित थे, जिन्होंने कहा कि कार्यक्रम में आते हुए मैंने कांग्रेस नेता का वक्तव्य पढ़ा।, जिसमें कहा गया था कि अगर सोनिया और राहुल गांधी को एेसे ही निशाना बनाया जाता रहा, तो जीएसटी बजट सत्र में पास नहीं हो सकेगा।
मैं हैरान हूं लोकतंत्र जो सबके लिए है। उसमें राजनीति की वजह से जनता के फायदे का बिल लटका हुआ है। उन्होंने कहा कि ट्रिब्यूनल कोर्ट में 10 लाख तक के, हाईकोर्ट में १५ और सुप्रीम कोर्ट में २५ लाख तक के जो मामले विभाग और कंपनी के बीच चल रहे हैं। एेसे केसेस में विभाग ऊपर अपील नहीं करेगा। यह तोहफा उन्होंने कंपनीज को दिया। इस मौके पर विशिष्ट अतिथि के रूप में चैंबर अध्यक्ष अरविंद अग्रवाल, सचिव प्रवीण अग्रवाल उपस्थित थे। साथ ही आईसीएआई के शाखा अध्यक्ष दीपक वाजपेयी और सचिव अजय सिंघल मौजूद थे।
दो तरह के लगेंगे टैक्स
जीएसटी लागू होने के बाद भारत में केंद्र सरकार की ओर से सीजीएसटी और राज्य की ओर से एसजीएसटी लगेगा। इनको इंटीग्रेटेड करने के लिए आईजीएसटी की व्यवस्था भी होगी। यह दोनों सर्विस टैक्स और उस पर लगने वाले वैट से कंज्यूमर को राहत दिलाएंगे। यह दोनों तकरीबन छह प्रतिशत तक टैक्स में फायदा दिलाएंगे। यह बात दिल्ली से आए एक्सपर्ट विमल जैन ने कही।
फ्लैट पर टैक्स, बंगलों पर नहीं
दिल्ली से आए एक्सपर्ट अशोक बत्रा ने बताया कि यदि कोई फ्लैट खरीदने जाता है, तो उस पर टैक्स देना पड़ता है। जबकि बंगला बनाने पर टैक्स नहीं लगता। एंटीला जैसे अरबों रुपए के घर पर कोई टैक्स नहीं लगा। इसमें बदलाव की जरूरत है। कंस्ट्रक्शन पर कोई टैक्स नहीं लगता। इसको लगाना शुरू किया जाना चाहिए।
ब्लैकमनी और कर चोरी पर कसेगी नकेल
एक्सपर्ट पीएल नरसिम्हन ने कहा कि जीएसटी आने के बाद ब्लैकमनी और कर चोरी पर नकेल लगाई जा सकेगी। क्योंकि इसके आने के बाद पूरा ट्रांजेक्शन ऑनलाइन होगा। इससे आम लोगों को काफी फायदा होगा। कीमतें घट जाएंगी। पूरे देश में यूनिफोर्मिटी आ जाएगी।