लखनऊ। यूपी कांग्रेस की पूर्व प्रदेश अध्यक्ष तथा कांग्रेस विधायक रीता बहुगुणा जोशी ने अज्ञात अपराधियों के खिलाफ धमकाने की शिकायत दर्ज कराई है। उन्होंने बताया है कि 10 दिनों के भीतर उनके फोन पर 5000 से अधिक कॉल आ चुकी हैं, जिनमें उन्हें धमकाया जा रहा है। ये कॉल उन्हें न केवल यूपी वरन देश के अन्य कई हिस्सों से भी आ रही है।
रीता बहुगुणा द्वारा हजरतगंज थाने के साइबर सेल में दर्ज शिकायत के अनुसार सोशल मीडिया, फेसबुक तथा वॉट्सएप पर भी उनके खिलाफ पोस्ट की जा रही है। इस पोस्ट में उनकी तस्वीर के साथ फोन नंबर भी शेयर कर दिया गया है। इसमें उन्हें हिंदू विरोधी बताया जा रहा है। कांग्रेस की पूर्व प्रदेश अध्यक्ष ने कहा कि धमकी भरी कॉल की वजह से वे पिछले 10 दिनों से मानसिक परेशानी से जूझ रही हैं।
कांग्रेस विधायक ने फेसबुक पोस्ट के खिलाफ भी शिकायत दर्ज कराई है। उन्होंने इस पूरे मामले में राजनीतिक साजिश का आरोप लगाते हुए दोषियों के खिलाफ कार्रवाई की मांग की है। कांग्रेस विधायक का कहना है कि फोन करने वाले उन्हें हिंदू विरोधी बताकर धमका रहे हैं। हजरतगंज के वरिष्ठ पुलिस अधिकारियों ने बताया कि उनकी शिकायत पर आईटी ऐक्ट के तहत केस दर्ज कर मामले की जांच शुरू कर दी गई है।