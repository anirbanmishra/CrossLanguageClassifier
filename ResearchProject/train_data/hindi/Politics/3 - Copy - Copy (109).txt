नई दिल्ली। पीएम नरेंद्र मोदी ने अपने सभी मंत्रियों से कहा है कि वे जनता के बीच जाकर सरकार के कामों के बारें में बताएं। मोदी ने मंगलवार को अपनी मंत्रिपरिषद सदस्यों से कहा कि वह लोगों के बीच जाएं और संपर्क एवं संवाद के माध्यम से केन्द्र सरकार द्वारा पिछले दो सालों में शुरू की गई योजनाओं, पहलों के बारे में उन्हें जागरुक करें।
मंत्रिपरिषद की बैठक की अध्यक्षता पीएम मोदी ने की। पीएम मोदी ने हर मंत्री से सरकार के सभी विभागों में शुरू की गई पहलों से अवगत रहने को कहा, साथ ही उनसे हर बजट सत्र के बाद कम से कम 200 स्थानों का भ्रमण करने को कहा, जहां पर लोगों को इन बदलावों के बारे में बताया जा सके।
पीएम ने यह निर्देश अगले महीने सरकार के दो साल पूरे होने से पहले दिए हैं। संवाद के अलावा पीएम मोदी ने इस बात पर जोर दिया कि यह सुनिश्चित किया जाए कि नीतियों का फायदा नीचे तक पहुंच रहा है या नहीं।