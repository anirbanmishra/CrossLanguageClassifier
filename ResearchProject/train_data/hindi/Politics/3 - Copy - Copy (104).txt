उत्तराखंड में राष्ट्रपति शासन लागू होने के बाद से ही यहां का सियासी पारा चढ़ा हुआ है। इस बीच कांग्रेस के बागी विधायक भी गुरुवार को देहरादून पहुंच रहे हैं। सूत्रों के मुताबिक, इन विधायकों के रहने की व्यवस्था पूर्व मुख्यमंत्री विजय बहुगुणा के आवास पर होगी। पूर्व मुख्यमंत्री हरीश रावत और विजय बहुगुणा का आवास बीजापुर में आसपास ही है।
प्रदेश में सियासी हलचल के बीच भारतीय जनता पार्टी (भाजपा) भी अपने विधायकों को देहरादून ले आई है। कांग्रेस के विधायक पहले से ही दून में डेरा डाले हुए हैं। कांग्रेस प्रदेश प्रभारी अंबिका सोनी ने हालांकि पत्रकारों से बातचीत के दौरान साफ कहा कि बागी विधायकों की वापसी का कोई सवाल नहीं उठता।
सूत्र बताते हैं कि कांग्रेस में इस बात की भी चर्चा है कि बहुमत साबित करने के लिए समझौते की राह निकाली जा सकती है। ऐसे में बागी कांग्रेस विधायकों का देहरादून में मौजूद रहना कांग्रेस में इन चर्चाओं के बाजार को गर्म करने वाला भी साबित होगा। उल्लेखनीय है कि उच्च न्यायालय की दो सदस्यीय पीठ ने 31 मार्च को होने वाले शक्ति परीक्षण पर बुधवार को रोक लगा दी थी। इस मामले में अब अगली सुनवाई छह अप्रैल को होनी है।