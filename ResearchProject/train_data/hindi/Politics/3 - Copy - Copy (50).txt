नई दिल्ली।कांग्रेस नेता गुलाम नबी आजाद द्वारा RSS की तुलना आतंकी संगठन ISIS से किए जाने के उनके बयान पर सोमवार को संसद में जमकर हंगामा हुआ। भाजपा मंत्रीमुख्तार अब्बास नकवी ने राज्यसभा में कहा कि गुलाम नबी आजाद अपने बयान पर देश से माफी मांगें। इसके जवाब में आजाद एक सीडी पेश करते हुए कहा कि मैंने कभी ऐसा नहीं कहा। उन्होंने आग्रह किया कि चाहे तो यह सीडी देख लें। कुछ गलत हो तो बेशक मेरे खिलाफ प्रीविलेज मोशन लाएं और मुझे संसद से बाहर कर दें।
क्या बोले थे गुलाम नबी आजाद?
गौरतलब है कि राज्यसभा में नेता प्रतिपक्ष गुलाम नबी आजाद ने शनिवार को मुस्लिम संगठन जमीयत उलेमा-ए-हिंद की ओर से आयोजित राष्ट्रीय एकता सम्मेलन में यह बयान दिया था।उन्होंने कहा था कि हम मुसलमानों के बीच भी ऐसे लोगों को देखते हैं कि जो मुस्लिम देशों की तबाही की वजह बन गए हैं। इनके पीछे कुछ ताकते हैं, परंतु हमें यह समझने की जरूरत है कि मुसलमान इसमें क्यों शामिल हो रहे हैं, वे क्यों फंसते जा रहे हैं? आजाद ने कहा था कि इसलिए, हम आईएसआईएस जैसे संगठनों का उसी तरह विरोध करते हैं जैसे आरएसएस का विरोध करते हैं।
लोकसभा में राहुल गांधी ने घेरा-
उधर कांग्रेस उपाध्यक्ष राहुल गांधी ने देश भर में तीन-चार दिनों से हो रही बारिश के चलते फसलों के बरबाद होने का मुद्दा लोकसभा में उठाया। राहुल ने कहा कि केंद्रीय टीम को प्रभावित इलाकों का दौरा करना चाहिए। ताकि पिछले साल की तरह किसानों को परेशानी न झेलनी पड़ी थी। केंद्र सरकार को कार्रवाई करनी चाहिए।