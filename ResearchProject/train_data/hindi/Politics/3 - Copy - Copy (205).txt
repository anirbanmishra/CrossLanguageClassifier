कोलकाता. मुख्यमंत्री ममता बनर्जी ने गुरुवार को रानीगंज के आरोपी तृणमूल कांग्रेस नेता मोहम्मद सोहराब का समर्थन किया। सोहराब को निर्दोष बताते हुए उन्होंने सोहराब को बेचारा करार दिया। रानीगंज के पाण्डेश्वर में गुरुवार को चुनावी सभा करने के दौरान ममता बनर्जी ने कहा कि बेचारा सोहराब इस बार चुनाव नहीं लड़ पा रहा है।
सबको पता है वाम मोर्चा ने उसे झूठा मामले में फंसाया है। यह हमारे समय में नहीं हुआ है। उन्होंने कहा कि वह कोर्ट का सम्मान करती हैं। इसलिए उन्होंने सोहराब की पत्नी नर्गिस को इस बार टिकट दिया। कोर्ट ने मोहम्मद सोहराब को रेलवे का लोहा चुराने के मामले में सजा दी है।
दीदी ने ही करवाया था मामला
मुख्यमंत्री की ओर से खुद को निर्दोष करार दिए जाने के कुछ ही देर बाद सोहराब ने कहा कि उन पर मामला दीदी ने ही करवाया था। जब मुख्यमंत्री रेल मंत्री थी तभी उन्होंने हम पर चोरी का मामला किया था।
तृणमूल कांग्रेस में चोर ही चोर
दूसरी ओर माकपा और कांग्रेस नेताओं ने मुख्यमंत्री के बयान की कड़ी निंदा की। माकपा के पोलित ब्यूरो सदस्य मोहम्मद सलीम ने कहा कि सोहराब को माकपा ने सजा नहीं दी है। रेलवे का लोहा चोरी करने पर कोर्ट ने सजा दी है। अगर वह निर्दोष था तो ममता बनर्जी ने क्यों नहीं कुछ किया। माकपा नेता समिक लाहिड़ी ने कहा कि तृणमूल कांग्रेस में लोहा चोर, बालू चोर और सीमेन्ट चोर भरे हुए हैं। ममता बनर्जी किस किस को ईमानदार होने का सर्टिफिकेट देंगी। पूर्व प्रदेश कांग्रेस अध्यक्ष प्रो. प्रदीप भट्टाचार्य ने कहा कि सभी जानते हैं कि सोहराब क्या है। कोर्ट ने उसे चोर कहा है। तृणमूल कांग्रेस में चोर ही चोर हैं। ममता बनर्जी के कहने से सच्चाई नहीं बदल सकती।