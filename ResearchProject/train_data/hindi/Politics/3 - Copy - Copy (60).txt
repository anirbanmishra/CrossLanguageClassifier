इस्लामाबाद। पहली बार पाकिस्तान ने इस बात को स्वीकार किया है कि पठानकोट हमले में जैश-ए-मोहम्मद चीफ मौलाना मसूद अजहर प्रोटेक्टिव हिरासत में है। यह जानकारी देते हुए सरताज अजीज ने उस आरोप को भी खारिज किया है कि पाकिस्तान की ओर से पठानकोट हमले में कोई कार्रवाई नहीं हुई है।
उन्होंने बताया कि मसूद 14 जनवरी से हीं हिरासत में है। भारत ने आरोप लगाया था कि मसूद को हिरासत में लिए जाने के बाद कोई कार्रवाई नहीं की गई है। पाकिस्तान की ओर से दर्ज एफआईआर में मसूद का नाम न होने पर अजीज ने बताया कि पठानकोट हमले के लिए एफआईआर सिर्फ पहले स्तर की रिपोर्ट है और आगे दर्ज होने वाली एफआईआर में बाकी नाम जरूर शामिल किए जाएंगे।
सबूतों पर कार्रवाई
पठानकोट हमले में पाकिस्तान का हाथ होने के भारत की तरफ से दिए गए सबूतों के बारे में अजीज ने कहा कि दिए गए मोबाइल नंबरों में से एक काम कर रहा था और उसकी लोकेशन बहावसपुर में जैश-ए-मोहम्मद के मुख्यालय में पाई गई है। आगे कहा, सीमा पार अपराध की जांच मुश्किल हो जाती है क्योंकि हमारे पास लोकशन या सबूत नहीं होते। एसआईटी को मोबाइल नंबरों और उपलब्ध लिंक की जांच करनी पड़ी। उन्हें इस बात की जांच करनी पड़ी कि इस हमले के पीछे किसका हाथ हो सकता है।