प्रधानमंत्री नरेंद्र मोदी ने अगले महीने असम में होने वाले विधानसभा चुनाव के लिए प्रचार अभियान शुरू करते हुए शनिवार को कहा कि असम का विकास उनके एजेंडे में सबसे ऊपर है। तिनसुकिया जिले में चुनावी रैली को संबोधित करते हुए मोदी ने कहा, "हमारी पार्टी के तीन एजेंडे हैं : विकास, तेज गति से विकास और पूर्ण विकास।"
उन्होंने असम के लोगों से भारतीय जनता पार्टी (भाजपा) को राज्य में अगले पांच साल तक सरकार चलाने का मौका देने की अपील की। साथ ही उन्होंने लोगों से राज्य में सत्तारूढ़ कांग्रेस से सवाल करने को कहा कि उसने राज्य में पिछले 15 साल में क्या किया? उन्होंने कहा, "असम के लोगों को सरकार से यह पूछने का अधिकार है कि उनका पैसा कहां गया।"
मोदी ने भाजपा की ओर से मुख्यमंत्री पद के उम्मीदवार सर्बानंद सोनोवाल की प्रशंसा करते हुए कहा कि यदि यहां भाजपा सत्ता में आती है तो राज्य को एक युवा मुख्यमंत्री मिलेगा। उन्होंने घोषणा करते हुए कहा कि उनकी पार्टी का लक्ष्य "गरीबों को न्याय, युवाओं को रोजगार और वरिष्ठ नागरिकों को दवाएं प्रदान करना है।"
राज्य में अगले महीने होने वाले चुनाव में 1.98 करोड़ मतदाता अपने मताधिकार का इस्तेमाल करेंगे। वे असम की 126 विधानसभा सीटों के लिए प्रत्याशियों के भाग्य का फैसला करेंगे। मतदान दो चरणों में चार अप्रैल और 11 अप्रैल को होंगे।