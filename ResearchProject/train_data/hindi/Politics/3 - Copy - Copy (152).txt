ब्रसेल्स। ब्रसेल्स हवाईअड्डे पर हुए बम धमाकों में घायल हुई जेट एयरवेज़ की एयर होस्टेस निधि छापेकर की हालात अब बेहतर हो रही है। जेट एयरवेज़ ने यह जानकारी साझा करते हुए कहा है कि डॉक्टर ने इस बात की पुष्टि की है कि निधि की हालत अब स्थिर है और वह कोमा में नहीं हैं। फिलहाल निधि आराम कर रही हैं और उन्हें दर्द दूर करने की दवाएं दी जा रही हैं।
गौरतलब है मंगलवार को ब्रसेल्स हवाईअड्डे पर धमाके के दौरान छापेकर को गंभीर चोट आई थी, साथ ही उनका एक पैर फ्रैक्चर भी हो गया था। ब्रसेल्स के पास एक अस्पताल में उनका इलाज चल रहा है। हमले के तुरंत बाद छापेकर की एक तस्वीर ने उस वारदात की कहानी सबके सामने लाकर रख दी है। इस तस्वीर में 40 साल की निधि जो कि दो बच्चों की मां है, अपनी पीली युनिफार्म में खून से लथपथ नजऱ आईं।
छापेकर के पति मुंबई से पेरिस की उड़ान भरकर सड़क मार्ग से ब्रसेल्स पहुंचे जहां वह निधि के साथ अस्पताल में हैं। इस बीच जेट एयरवेज ने ब्रसेल्स में फंसे अपने यात्रियों को दिल्ली पहुंचा दिया हैं, वहीं कुछ यात्री एम्स्टरडम से नेवार्क रवाना हो गए हैं। मंगलवार को हुए हमले में 31 लोग मारे गए और 270 के घायल होने की खबर है।