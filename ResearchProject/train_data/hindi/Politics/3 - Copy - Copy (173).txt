नई दिल्ली। भारत में निर्वासन में रह रहीं बांग्लादेशी लेखिका तसलीमा नसरीन ने पश्चिम बंगाल की मुख्यमंत्री ममता बनर्जी को चिदंबरम से सीख लेने की सलाह दी। नसरीन ने कहा, ममता को बंगाल में उनके टीवी सीरियल सीरीज पर लगे बैन को हटा लेना चाहिए। असहिष्णुता पर आमिर खान के बयान पर चर्चा करते हुए तसलीमा ने कहा, यदि वह आमिर की जगह होतीं तो सपने में भी भारत छोडऩे के बारे में नहीं सोचतीं।
तसलीमा ने ट्वीट कर अपनी किताब द्विखंडितो पर लगे बैन पर भी सवाल उठाया। उन्होंने लिखा - चिदंबरम ने कहा कि सैटेनिक वर्सेज पर बैन गलत था। बुद्धदेव भट्टाचार्य यह कब कहेंगे कि उनकी किताब द्विखंडितो पर भी बैन गलत था?
वह चिदंबरम के उस बयान पर अपनी प्रतिक्रिया दे रही थी जिसमें उन्होंने कहा था कि 1988 में राजीव गांधी सरकार द्वारा सलमान रश्दी की किताब 'द सैटेनिक वर्सेज' पर रोक लगाना गलत कदम था। उन्होंने कहा 'चिदंबरम ने तो मान लिया कि सलमान रश्दी की किताब पर रोक लगाना गलत कदम था। अब पश्चिम बंगाल के पूर्व मुख्यमंत्री बुद्धदेव भट्टाचार्य यह कब मानेंगे की मेरी किताब द्विखंडितो पर रोक लगाने का फैसला गलत था?'
सुश्री बनर्जी को चिदंबरम से सीख लेते हुए यह मानना चाहिये की मेरे टीवी ड्रामा श्रृंखला पर रोक लगाना गलत है। उन्हें इस पर से रोक हटाकर टेलीविजन पर इसका प्रसारण होने देना चाहिए।