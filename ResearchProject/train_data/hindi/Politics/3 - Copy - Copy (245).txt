मुरादाबाद। यूपी की राजनीति में जहां नेताओं द्वारा एक-दूसरे पर जमकर छींटाकशी की जा रही है। वहीं भाजपा के एक नेता को नगर विकास मंत्री आजम खान के खिलाफ फेसबुक पर टिप्पणी करना भारी पड़ गया है। भाजपा के जिलामंत्री दिलीप सक्सेना के खिलाफ रामपुर की गंज कोतवाली में ताहिर अली खान नामक व्यक्ति ने आजम की छवि खराब करने, सांप्रदायिक सौहार्द बिगाड़ने और मानहानि के आरोप लगाते हुए मामला दर्ज कराया है।
जानिए... किसने बताया, ओवैसी और आजम खान को गीदड़ और गिद्ध
ताहिर अली खान का आरोप है कि भाजपा नेता ने अपने फेसबुक अकाउंट के जरिए नगर विकास मंत्री आजम खान के खिलाफ आपत्तिजनक बयान डाला है। उन्होंने कहा कि इससे न केवल मंत्री जी की छवि खराब होगी, बल्कि सांप्रदायिक माहौल भी खराब होगा। इस भाजपा नेता दिलीप सक्सेना कहा कि उन पर लगाए गए सभी आरोप बेबुनियाद हैं।
उन्होंने ऐसा कोई पोस्ट अपने फेसबुक पेज पर नहीं डाला है। वे हमेशा राष्ट्रहित और हिंदुओं के हित से संबंधित पोस्ट करते आए हैं। इधर गंज कोतवाली प्रभारी जीत सिंह ने बताया कि मामला दर्ज कर जांच के लिए क्राइम ब्रांच की टीम को भेजा गया है। बता दें कि आजम खान के खिलाफ टिप्पणी करने के मामले में अब तक पांच लोगों के खिलाफ मामला दर्ज किया जा चुका है। इतना ही नहीं इनमें से एक को तो जेल की हवा खानी पड़ी थी।