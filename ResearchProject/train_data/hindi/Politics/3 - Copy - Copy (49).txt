चेन्नई। कई मुलाकातों और बैठकों के दौर के बाद आखिरकार तमिलनाडु में सीटों के बंटवारे को लेकर कांग्रेस और डीएमके में बात बन ही गई। सोमवार को सीटों के बंटवारे पर करुणानिध‍ि से कांग्रेस नेता गुलाम नबी आजाद के मुलाकात के बाद ऐलान हुआ कि तमिलनाडु में कांग्रेस 41 सीटों पर चुनाव लड़ेगी। 
तमिलनाडु में 16 मई को मतदान
कांग्रेस नेता गुलाम नबी आजाद ने सीट बंटवारे की घोषणा करते हुए कहा कि लंबी बातचीत और कई राउंड की बैठकों के बाद हम इस निष्कर्ष पर पहुंचे हैं। सीट बंटवारे के लिए कांग्रेस पार्टी के नेताओं के साथ डीएमके प्रमुख और पार्टी के युवा नेताओं से भी सभी पहलू पर विस्तार से चर्चा हुई। आपको बता दें की राज्य में 234 विधानसभा सीट हैं। यहां 16 मई को मतदान होगा और 19 मई को मतगणना होगी।
बैठक में कनिमोई भी थीं शामिल
गुलाम नबी आजाद और करुणा‍निध‍ि की बैठक के डीएमके प्रमुख की बेटी कनिमोई भी मौजूद थीं। कांग्रेस और डीएमके ने जयललिता की पार्टी एआईएडीएमके को सत्ता से बाहर करने के संकल्प के साथ गठजोड़ किया है।
गुलाम नबी ने किया करुणा को राजी
तमिलनाडु में सीटों के बंटवारे को लेकर कांग्रेस और डीएमके में लगातार खींचातानी चल रही थी। करुणान‍िधि‍ कांग्रेस को 30 सीटों से ज्यादा नहीं देना चाहते थी, जबकि कांग्रेस 60 सीटों पर अड़ी हुई थी। डीएमके और कांग्रेस के बीच सीटों के बंटवारे पर सहमति बनाने में गुलाम नबी आजाद की अहम भूमिका रही।