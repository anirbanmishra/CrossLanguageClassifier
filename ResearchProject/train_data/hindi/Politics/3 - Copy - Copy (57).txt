पठानकोट। पंजाब के पठानकोट में इंडियन एयरफोर्स के एयरबेस पर हुए आंतकी हमले को काबू करने के लिए केंद्र सरकार ने अर्धसैनिक बलों की 20 कंपनियां 26 दिनों तक जिले में तैनात की थी। अर्धसैनिक बलों की तैनाती पर केंद्र ने पंजाब सरकार को 6.35 करोड़ रुपए का बिल भेजा है।
एक अंग्रेजी अखबार के खबर के मुताबिक पंजाब सरकार ने इस बिल को चुकाने से साफ इनकार कर दिया है। गृह मंत्रालय ने पंजाब सरकार को पत्र भेजा है जिसके मुताबिक, पठानकोट और आसपास के इलाकों में 2 जनवरी से 27 जनवरी तक अर्धसैनिक बलों की 20 कंपनियां तैनात थीं। इस तैनाती पर केंद्र सरकार का जो खर्च हुआ उसे वह राज्य सरकार से वसूलना चाहती है।
पत्र में अर्धसैनिक बलों की तैनाती में रोजाना का खर्चा 1,77,143 रुपए बताया गया है। इसके अलावा पंजाब को अर्धसैनिक बलों का आने-जाने का खर्चा भी देने का निर्देश दिया गया है। पठानकोट एयरबेस अटैक के दौरान और उसके बाद वहां सीआरपीएफ की 11 और बीएसएफ की 9 कंपनियां तैनात थीं।
वहीं बादल सरकार ने केंद्र सरकार को इस पत्र के जवाब में कहा है कि ये सभी यूनिट राष्ट्र हित में तैनात की गई थीं इसलिए इनका खर्चा राज्य सरकार को नहीं उठाना चाहिए। उप मुख्यमंत्री सुखबीर बादल पंजाब में गृह विभाग के मुख‍िया हैं। उन्होंने केंद्रीय गृह मंत्रालय को पत्र लिखकर 6,35,94,337 रुपए का बिल माफ करने की मांग की है। फिलहाल केंद्रीय गृह मंत्रालय की ओर से सुखबार बादल के पत्र का कोई जवाब नहीं आया है।
पंजाब सरकार ने केंद्र को 18 फरवरी को जवाब भेजा था। इसमें ये भी कहा गया है कि 6 कंपनियों का इस्तेमाल किसी भी लॉ एंड ऑर्डर की बिगड़े हुए हालात से निपटने में नहीं किया गया। इनको केवल घुसपैठ रोकने के लिए लगाया गया था। पंजाब की ओर से कहा गया है कि अगर आर्मी का इस्तेमाल जाट आंदोलन जैसी किसी लॉ एंड ऑर्डर की खराब हालत से निपटने में किया जाता है तो बिल दिया जा सकता है। लेकिन अगर मामला पाकिस्तानी आतंकियों से निपटने का हो तो इसका बिल राज्य सरकार से कैसे लिया जा सकता है। पंजाब सरकार का कहना है कि यह नेशनल सिक्युरिटी का मामला है।
गौरतलब हो कि 2 जनवरी की सुबह 6 पाकिस्तानी आतंकियों ने पठानकोट एयरबेस पर हमला किया। इसमें 7 जवान शहीद हो गए। 36 घंटे तक एनकाउंटर चला और तीन दिन कॉम्बिंग ऑपरेशन चलाया गया।