वॉशिंगटन। एक अमरीकी विवि के भारतीय मूल के प्राध्यापक ने एक अध्ययन में कहा है कि ट्विटर पर संदेशों की विचारपूर्ण संरचना ने प्रधानमंत्री नरेंद्र मोदी को एक प्रभावशाली ऑनलाइन ब्रांड बनने में और प्रौद्योगिकी की समझ रखने वाले नेता के तौर पर उभरने में मदद की।
यूनिवर्सिटी ऑफ मिशिगन के स्कूल ऑफ इन्फॉर्मेशन में सहायक प्राध्यापक जयजीत पाल के मुताबिक, मोदी की सोशल मीडिया छवि इसलिए महत्वपूर्ण हो गई क्योंकि उन्होंने परंपरागत मीडिया को दरकिनार कर दिया। जयजीत ने पांच साल की अवधि में किए गए मोदी के 6,000 से अधिक ट्वीट का विश्लेषण किया।
ट्विटर पर संदेशों की विचारपूर्ण संरचना ने मोदी को एक प्रभावशाली ऑनलाइन ब्रांड बनने में, उन्हें उनके समस्या खड़ी करने वाले अतीत से बाहर आने में और प्रौद्योगिकी की समझ रखने वाले ऐसे नेता के तौर पर उभरने में मदद की जो अपने मतदाताओं से सीधे बात करता है। मोदी भारत के अब तक के ऐसे प्रधानमंत्री के रूप में उभरे जो सर्वाधिक परस्पर संवादात्मक है।