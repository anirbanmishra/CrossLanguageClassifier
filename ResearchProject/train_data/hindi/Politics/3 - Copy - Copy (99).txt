इस्लामाबाद। पाकिस्तान के राष्ट्रीय सुरक्षा सलाहकार लेफ्टिनेंट जनरल (सेवानिवृत्त) नसीर खान जंजुआ ने कहा कि सैन्य क्षमता बढ़ाने के लिए अधिक खर्च करने और सामरिक हथियार पाने की भारत की मंशा से पाकिस्तान को खतरा है तथा इससे दोनों देशों के बीच शांति लाने के उसके प्रयासों में बाधा आई है। लेफ्टिनेंट जनरल जंजुआ ने कहा कि आतंकवाद के खिलाफ लड़ाई में पाकिस्तान ने जो कुर्बानियां दी है उसे अन्य देशों ने कभी अहमियत नहीं दी।
उन्होंने, वैश्विक शांति एवं सुरक्षा को बढ़ावा देने में पाकिस्तान की भूमिका विषय पर आयोजित एक सेमिनार को संबोधित करते हुए कहा कि पाकिस्तान एक शांतिप्रिय देश है, लेकिन क्षेत्रीय शांति को बढ़ावा देने की उसकी कोशिश को सैन्य और सामरिक हथियार हासिल करने की भारत की आकांक्षा ने अवरुद्ध किया है। लेफ्टिनेंट जनरल जंजुआ ने कहा आतंकवाद के खिलाफ लड़ाई में पाकिस्तान ने जो कुर्बानियां दी हैं उसे विश्व ने कभी अहमियत नहीं दी। उन्होंने कहा कि क्या पाकिस्तान ने सोवियत संघ को अफगानिस्तान पर हमला करने के लिए कहा था? सोवियत संघ के खिलाफ युद्ध में पाकिस्तान को भारी कीमत चुकानी पड़ी, लेकिन उसकी भूमिका को कभी महत्व नहीं दिया गया।
पाकिस्तानी अखबार के मुताबिक जंजुआ ने कहा कि भारत और इस्लामाबाद दोनों परमाणु हथियारों से लैस हैं और एक दूसरे के प्रति बैर के माहौल में नहीं रह सकते, खासतौर पर तब जब दोनों देश अपनी धरती पर आतंकवाद से लड़ रहे हैं। उन्होंने कहा कि पश्चिमी देश चीन विरोधी साझा नीति के चलते भारत के साथ बेहतर संबंध चाहते हैं जबकि तथ्य यह है कि एक शांतिपूर्ण क्षेत्र और दुनिया चीन के हित में है और चीन का इनमें से किसी देश के प्रति गलत इरादा नहीं है।
गौरतलब है कि लेफ्टिनेंट जनरल जंजुआ का यह बयान स्टॉकहोम अंतरराष्ट्रीय शांति शोध संस्थान (एसआईपीआरआई) की वार्षिक रिपोर्टों के बाद आया है जिसमें उसने सेना पर सर्वाधिक व्यय करने वाले 15 देशों की सूची प्रकाशित है। इस सूची में भारत छठे स्थान पर है। इसके अनुसार पाकिस्तान ने वर्ष 2015 में रक्षा क्षेत्र पर 9.5 अरब डॉलर खर्च किए हैं। वहीं भारत ने वर्ष 2015 में 51.3 अरब डॉलर खर्च किए थे।