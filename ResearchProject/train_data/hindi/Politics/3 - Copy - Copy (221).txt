चंडीगढ़। पंजाब के सभी प्रमुख राजनीतिक दल इन दिनों नवजोत सिंह सिद्धू की सियासी करवट पर नजरें टिकाए बैठे हैं। उनका कदम सूबे की राजनीति में गेम चेंजर साबित हो सकता है। सिद्धू पर सबसे ज्यादा कौतूहल आम आदमी पार्टी (आप) में है। पार्टी पंजाब में सिद्धू जैसे ही किसी करिश्माई चेहरे की तलाश में है। आप नेता भी मानते हैं कि उन्हें सिद्धू जैसी खूबियों की ही तलाश है। अरविन्द केजरीवाल समेत कई नेता सिद्धू की तारीफ कर चुके हैं। सार्वजनिक तौर पर उन्हें पार्टी में आने का न्यौता भी दे चुके हैं।
भाजपा सूत्रों के अनुसार सिद्धू को भाजपा में ही रखने के प्रयास किए जा रहे हैं। संभव है कि उन्हें राज्यसभा में जाने का ऑफर किया जाए, या केंद्र में मंत्री बनाया जाए। भाजपा के इस उतार-चढ़ाव पर शिअद और कांग्रेस की भी नजरे हैं। दोनों पार्टियां ‘आप’ की बढ़ती लोकप्रियता से चिंतित हैं। यदि सिद्धू ‘आप’ में गए तो यह लोकप्रियता और बढ़ेगी। भाजपा नेता हरजीत सिंह ग्रेवाल कहते हैं कि पार्टी नेतृत्व सिद्धू दम्पति की गतिविधियों पर नजर रख रहा है। जिस दिन लगा कि वह अनुशासन की सीमाएं लांग रहे हैं, उपयुक्त कार्रवाई में देर नहीं लगेगी। वहीं, आम आदमी पार्टी के नेता हिम्मत सिंह शेरगिल का कहना है कि नवजोत सिंह सिद्धू एक लोकप्रिय नेता हैं जो किसी भी पार्टी के लिए बहुत लाभदायक सिद्ध हो सकते हैं।