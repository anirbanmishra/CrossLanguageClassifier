पाकिस्तान के प्रधानमंत्री नवाज शरीफ के विदेश मामलों के सलाहकार सरताज अजीज ने स्पष्ट किया है कि पाक और भारत के विदेश सचिवों की होने वाली बातचीत से ज्यादा उम्मीदें रखना सही नहीं है। दोनों देशों के विदेश सचिवों की बैठक अगले महीने इस्लामाबाद में होने वाली है।
अजीज ने रेडियो पाकिस्तान के एक प्रोग्राम में दोनों देशों के बीच शांति की संभावना को लेकर कहा कि पाकिस्तान और भारत के बीच सभी मुद्दों के तुरंत हल की उम्मीद करना सही नहीं होगा। उन्होंने कहा कि शुरुआत में नियंत्रण रेखा के पार रहने वाले लोगों को राहत प्रदान करने के लिए नियंत्रण रेखा पर तनाव कम करने और शांति बनाए रखने पर ध्यान दिया जाएगा। उन्होंने कहा कि जनवरी में होने वाली समग्र बातचीत में कश्मीर सहित सभी प्रमुख मुद्दों पर ध्यान दिया जाएगा। हाल में लाहौर में दोनों देशों के प्रधानमंत्रियों के बीच हुई बैठक में फैसला लिया गया कि दोनों देशों के विदेश सचिव सभी मुद्दों पर बातचीत के ब्यौरे तय करने के लिए मध्य जनवरी में बैठक करेंगे।