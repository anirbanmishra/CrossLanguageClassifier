बिलासपुर. जनहित याचिका के लिए अमानती राशि जमा करने के प्रावधान को समाप्त किए जाने की मांग को लेकर चीफ जस्टिस के समक्ष अभ्यावेदन प्रस्तुत किया गया है। अधिवक्ता अभिषेक पांडेय की ओर से प्रस्तुत अभ्यावेदन में कहा गया है कि पांच हजार रुपए अमानती राशि जमा कराने के कारण जनहित याचिकाओं में लगातार कमी आ रही है।
हाईकोर्ट रूल्स 2007 के नियम 81 के तहत जनहित याचिका दायर करने के लिए पांच हजार की अमानती राशि जमा करना अनिवार्य होता है। कोर्ट में जनहित याचिकाओं की घटती संख्या को ध्यान में रखते हुए अधिवक्ता पांडेय ने सूचना के अधिकार अधिनियम 2005 के तहत देश के कई न्यायालय जैसे पंजाब, हरियाणा, कोलकाता, सिक्किम, त्रिपुरा, हिमाचल प्रदेश, एवं अन्य न्यायालयों से मिली जानकारी का हवाला देते हुए कहा है कि उपरोक्त सभी न्यायालयों में जनहित याचिकाओं के लिए किसी प्रकार की जमानती राशि का प्रावधान नहीं है। अधिवक्ता ने अभ्यावेदन प्रस्तुत कर चीफ जस्टिस से छग हाईकोर्ट रुल्स 2007 के नियम 81 को विलोपित कर किसी प्रकार के सिक्योरिटी राशि नहीं जमा कराए जाने की मांग की है। अधिवक्ता का तर्क है कि जनहित याचिकाएं महिला, बच्चे, किसान, मजदूर, गरीबी रेखा के नीचे जीवन यापन करने वाले लोग, अनुसूचित क्षेत्र के लोग, अल्पसंख्यकों व पीडि़तों के कल्याण के लिए दाखिल की जाती है। अमानती राशि जमा कराए जाने से हाईकोर्ट में जनहित याचिकाओं की संख्या में निरंतर गिरावट हो रही है।
पीआईएल में लगातार आई गिरावट
पांडेय ने जो जानकारी निकाली है, उसके अनुसार छत्तीसगढ़ हाईकोर्ट में वर्ष 2008 में 34, 2009 में 38, 2010 में 19, 2011 में 36, 2012 में 64, 2013 में 70, 2014 में 76 व 2015 में महज 63 जनहित याचिकाएं दायर की गई। जबकि अन्य याचिकाओं की संख्या हजारों में होती है। इसके म²ेनजर पांडेय ने जनहित याचिकाओं के सामाजिक महत्व को रेखांकित करते हुए चीफ जस्टिस को पत्र लिखकर अमानती राशि के प्रावधान को समाप्त किए जाने की मांग की है।