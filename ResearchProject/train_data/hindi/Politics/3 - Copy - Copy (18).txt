पटना। जेल में बंद पूर्व सांसद मो. शहाबुद्दीन को राष्ट्रीय जनता दल की राष्ट्रीय कार्यकारिणी में जगह मिलने पर हंगामा मचा हुआ है। शहाबुद्दीन को लंबे अरसे के बाद कमेटी में शामिल किया गया है। पूर्व सांसद शहाबुद्दीन को कार्यकारिणी में जगह मिलने के बाद विपक्ष ने आरजेडी पर हमला बोला है।
बीजेपी नेता और पूर्व उप मुख्‍यमंत्री सुशील मोदी ने कहा कि शहाबुद्दीन लालू के चहेते हैं। जो व्यक्ति सजायाफ्ता है और पंचायत तक का चुनाव नहीं लड़ सकता उसे राजद की राष्ट्रीय कार्यकारिणी में जगह दी गई है। वहीं बीजेपी के इस हमले का पूर्व मुख्‍यमंत्री राबड़ी देवी ने जवाब दिया और कहा कि उन्हें पहले अपने गिरेबान में झांक कर देखना चाहिए।बता दें कि आरजेडी की इस नई कार्यकारिणी में 5 उपाध्यक्ष, 4 महासचिव, 9 सचिव और 56 सदस्यों को जगह दी गई है जिसमें पूर्व मुख्यमंत्री राबड़ी देवी, उपमुख्यमंत्री तेजस्वी यादव और मंत्री तेज प्रताप यादव के अलावा बेटी मीसा भारती को भी जगह दी गई है। लालू प्रसाद यादव ने खुद रविवार को इसकी घोषणा की है।
राष्ट्रीय उपाध्यक्ष के पद पर रघुवंश प्रसाद सिंह, तस्लीमुद्दीन, मंगनी लाल मंडल, इलियास हुसैन और झारखंड की अन्नपूर्णा देवी को जिम्मेदारी दी गई है।  पार्टी के राष्ट्रीय कोषाध्यक्ष के पद पर पूर्व की तरह प्रेमचंद गुप्ता बने हुए हैं। पार्टी के महासचिव रामदेव भंडारी को महासचिव पद से हटाकर राष्ट्रीय कार्यकारिणी में शामिल कि या गया है। इनकी जगह एस एम कमर आलम को नियुक्त किया गया है। महासचिव के पद पर जयप्रकाश नारायण यादव, कांति सिंह, अब्दुल क्यूम अंसारी, सचिव के पद पर कुमकुम राय, झारखंड से जनार्दन पासवान, हर्षवर्द्धन सिंह, दिल्ली से संजय कुमार, सर्वजीत पासवान, केरल से सी. अजयानंद, यूपी से एडवोकेट नसीम खान और रविंद्र सिंह शामिल हैं।
इससे पहले इस बाबत लालू प्रसाद के आवास पर आरजेडी प्रदेश पदाधिकारियों की बैठक हुई। 10 सर्कुलर रोड स्थित आवास पर बैठक में पार्टी सुप्रीमो ने दल की केंद्रीय टीम और प्रदेश की टीम के नेताओं की लिस्ट जारी की। इस मौके पर लालू ने अपने नेताओं को कई सलाह देते हुए बीजेपी पर जमकर हल्ला बोला।
लालू प्रसाद ने पार्टी पदाधिकारियों को निर्देश दिया है कि पंचायत से लेकर गांव तक यह संदेश देना है कि बीजेपी और संघ परिवार ने कालाधन को लेकर जो वादे किए थे, वो झूठे हैं। लोगों को बताना है कि ये लोग मजहब और रंगभेद के आधार पर देश को तोड़ाना चाहते हैं। लालू ने कहा कि संघ परिवार और बीजेपी का चरित्र एंटी दलित है। राष्ट्रीय झंडा तिरंगा के बदले संघ अपना भगवा ध्वज लहराना चाहता है और हम आगाह करना चाहते हैं कि अगर झंडा के साथ छेडछाड़ हुआ तो देश का बच्चा-बच्चा कुर्बानी देगा।