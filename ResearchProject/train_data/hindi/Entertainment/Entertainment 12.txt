मुंबई: बॉलीवुड स्टार अपने लुक पर बहुत ध्यान देते है लेकिन इस मामले में अभिनेता सिद्धार्थ मल्होत्रा का मानना है कि जो फिल्मी स्टार्स पहले से ही मशहूर हैं उन्हें लोगों का ध्यान आकर्षित करने के लिए अपने लुक और स्टाइल को लेकर प्रयोग करने की जरूरत नहीं है। फिल्म ‘‘कपूर एंड सन्स’’ के 31 वर्षीय अभिनेता ने कहा कि जब उनके सामने उनके कपड़ों और लुक को लेकर प्रयोग करने का समय आता है तब वह सरल रहना पसंद करते हैं।  

सिद्धार्थ ने कहा, ‘‘मेरा मानना है कि एक स्टार के रूप में हमें फिल्मों में अपने लुक को लेकर बहुत सारे प्रयोग करने का अवसर मिलता है। मुझे नहीं लगता कि एक स्टार को वास्तव में अपने लुक पर कड़ी मेहनत करने की जरूरत है क्योंकि पहले से ही वे प्रसिद्ध हो चुके होते हैं।’’ 

अभिनेता ने लैक्मे फैशन वीक यह बातें कहीं थी। यहां वह डिजाइनर कुणाल रावल के लिए एक शोस्टॉपर के रूप में रैंप पर चले।  

