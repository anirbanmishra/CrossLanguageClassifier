मुंबई. मोहम्मद अज़हरुद्दीन और महेंद्र सिंह धोनी पर बायोपिक बन रही हैं। दोनों फिल्में इस साल रिलीज़ होंगी। अब 1983 के क्रिकेट वर्ल्ड कप पर भी फिल्म बनाने की प्लानिंग हो रही है। स्क्रिप्ट लिखी जा रही है। फाइनल में जीतने वाली टीम के सभी प्लेयर्स से बात करके रिसर्च हुई है। पूरी तरह वर्ल्ड कप पर बेस्ड होगी फिल्म...
फिल्म पूरी तरह वर्ल्ड कप पर बेस्ड होगी, न कि किसी खिलाड़ी के पर्सनल लाइफ पर। उस समय टीम की कंडीशन, ग्रीन रूम की बातें और खिलाड़ियों की प्लानिंग फिल्म का सेंटर प्वाइंट होगी। सूत्र कहते हैं, "सिनेमैटिक फिक्शन और मनोरंजन का मसाला होगा जरूर, लेकिन फिल्म की थीम पर हावी नहीं होगा।'
एक्टर्स का सेलेक्शन बड़ा चैलेंज
वर्ल्ड कप 1983 की विजेता टीम में कपिल देव, सुनील गावस्कर, किरमानी, श्रीकांत, अमरनाथ, मदनलाल और बिन्नी जैसे खिलाड़ी थे। फाइनल मैच लॉर्ड्स में वेस्ट इंडीज के खिलाफ हुआ था। इसे भारत ने 43 रनों से जीता था। इन सब खिलाड़ियों के रोल स्क्रीन पर निभाने के लिए एक्टर्स का सेलेक्शन भी बड़ा चैलेंज होगा।
स्टोरी पर फोकस
सूत्र कहते हैं, "मेकर्स फिल्म की स्टोरी को पहले सही तौर पर पूरा करना चाहते हैं। कसी स्क्रिप्ट के साथ स्टोरी लिखनी बेहद जरूरी होगी। क्योंकि पिछली पीढ़ी की ये स्टोरी लॉजिकल लगनी चाहिए। मैच की यादें आज भी लोगों के जेहन में ताज़ा हैं।’
स्टार्स की बजाय मेकिंग पर खर्च
मुख्य बात यह भी है कि फिल्म में बड़े सितारों के बजाय उन चेहरों को लिया जाएगा जो क्रिकेटर्स की तरह दिखते भी हों और उनका खेल भी सही दिखे। फिल्म का बजट काफी बड़ा है। इस बजट को स्टार्स के बजाय मेकिंग पर खर्च किया जाएगा। फ़िलहाल इस प्रोजेक्ट पर फिल्म इंडस्ट्री के दिग्गज सीक्रेटली काम कर रहे हैं। प्री-प्रोडक्शन भी शुरू हो रहा है।