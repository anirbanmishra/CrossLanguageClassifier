मुंबई: टी.वी अभिनेत्री प्रत्यूषा बनर्जी की कथित खुदकुशी पर दुख व्यक्त करते हुए फिल्म निर्माता करण जौहर ने कहा कि उनकी मौत वैसे लोगों के लिए सजग करने वाली है जो अवसाद को नजरंदाज कर देते हैं। 

 टी.वी शो ‘बालिका वधू’ से लोकप्रियता हासिल करने वाली 24 वर्षीय अभिनेत्री कल अपने घर में मृत पाई गई थी। संदेह है कि उन्होंने खुदकुशी कर ली थी। उनके इस कदम के कारणों के बारे में जानकारी नहीं मिल सकी है, लेकिन रिपोर्टों के अनुसार ब्यॉफ्रेंड राहुल राज सिंह के साथ अपने रिश्ते को लेकर वह परेशान थी। 

उनकी मौत पर शोक व्यक्त करते हुए जौहर ने ट्वीट किया, ‘‘यह बहुत दुखद है.....और उन परिवारों और दोस्तों को चेताने वाली है जो अवसाद को बीमारी की तरह नहीं देखते हैं...उनकी आत्मा को शांति मिले।’’  दिग्गज अभिनेता रिषि कपूर ने ट्विटर पर लिखा, ‘‘कितना शर्मनाक है....इतनी प्यारी लड़की को खुदकुशी नहीं करनी चाहिए थी। उनके भीतर के उथल-पुथल को कौन जानता है। उनकी आत्मा को शांति मिले।’’ 

 ‘बिग बॉस 7’ में प्रत्यूषा के सह-प्रतियोगी रहे अभिनेता अरमान कोहली ने लिखा कि वह प्रत्यूषा को ‘मिस’ करेंगे।  प्रत्यूषा की दोस्त और अभिनेत्री महक चहल ने कहा, ‘‘मेरी दोस्त प्रत्यूषा बनर्जी की खबर से मैं बहुत अधिक दुखी हूं। मेरी गहरी संवेदनाएं। छोटी ‘बेबी डॉल’ की आत्मा को शांति मिले।’’ 