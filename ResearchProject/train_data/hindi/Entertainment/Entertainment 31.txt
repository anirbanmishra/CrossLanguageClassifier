मुंबई: बॉलीवुड के जाने माने अभिनेता इमरान हाशमी का कहना है कि वह फिल्म ‘अजहर’ के लिए नकलची बन गए हैं और उन्हें क्रिकेटरों के इशारों पर चलना पड़ रहा है। इमरान हाशमी इन दिनों पूर्व भारतीय कप्तान मोहम्मद अजहरुद्दीन के जीवन पर बन रही फिल्म ‘अजहर’ में मोहम्मद अजहरुद्दीन की भूमिका निभा रहे हैं। इमरान हाशमी ने कहा कि मैं नकलची बन गया हूं। मुझे क्रिकेटरों के इशारों पर नकल करनी पड़ती है। मुझे लगता है कि तीन-चार महीनों के लिए मेरी जिंदगी नरक बन गई है।

इमरान हाशमी ने कहा कि हमने लंदन और हैदराबाद में शूटिंग शुरू की तो मैं क्रिकेट की वजह से थोड़ा नर्वस था। चूंकि, अजहर भाई जाने-पहचाने नाम हैं। उनके व्यवहार और बारीकियों को देखना पड़ा, इसलिए यदि मैंने उनके किरदार में कुछ गलत किया तो इससे आलोचना होगी। मैंने हर समय इस बात को ध्यान में रखा कि वह कैसे खाते हैं और कैसे चलते हैं। उल्लेखनीय है कि टोनी डिसूजा निर्देशित ‘अजहर’ में इमरान हाशमी के अलावा प्राची देसाई, लारा दत्ता, हुमा कुरैशी की भी अहम भूमिकायें है। यह फिल्म 13 मई, 2016 को रिलीज होगी। 