मुंबई: बीजेपी सांसद और बॉलीवुड अभिनेत्री हेमा मालिनी ने टीवी अभिनेत्री प्रत्युषा बनर्जी के सुसाइड मामले में एक बड़ा बयान दिया। हेमा ने प्रत्युषा  के खुदकुशी को ‘‘मूखर्तापूर्ण’’ बताते हुए कहा कि दुनिया संघर्ष करने वालों की सराहना करती है, हारने वालों की नहीं जो अपनी जान ले लेते हैं। बता दें कि एक अप्रैल को ‘बालिका वधू’ स्टार अपने घर में मृत पायी गयी थी और संदेह है कि अपने ब्वॉयफ्रेंड राहुल राज सिंह से रिश्तों में तनाव को लेकर उन्होंने खुदकुशी कर ली थी। हेमा मालिनी का मानना है कि किसी भी व्यक्ति को अपने जीवन में मुश्किलों से संघर्ष करना चाहिए ना कि निराश होकर जान दे देनी चाहिए। उन्होंने ट्विटर पर लिखा कि इन मूखर्तापूर्ण आत्महत्याओं से कुछ भी प्राप्त नहीं होता। जीवन भगवान का उपहार है जो जीने के लिए होता है ना कि खत्म करने के लिए। हमें ऐसा करने का कोई अधिकार नहीं। हर व्यक्ति को सभी तरह की मुश्किलों से निकलकर सफलता प्राप्त करना सीखना चाहिए ना कि दबाव में घुटने टेक देने चाहिए और आसानी से जीवन का त्याग कर देना चाहिए।