मुंबई : गोल्डन केला पुरस्कार में इस बार शाहरूख खान की ‘दिलवाले’ को सबसे खराब फिल्म और ‘प्रेम रत्न धन पायो’ की अदाकारा सोनम कपूर को सबसे खराब अभिनेत्री के पुरस्कार से नवाजा गया। गोल्डन केला पुरस्कार में हर साल हिंदी सिनेमा के सबसे बुरे कामों को पुरस्कार दिया जाता है।

आप को बता दें कि सबसे खराब फिल्मों की श्रेणी में ‘बाम्बे वेलवेट’, ‘शानदार’, ‘तेवर’, और अक्षय कुमार की ‘सिंह इज ब्लिंग’ का पछाड़ते हुए ‘दिलवाले’ ने यह पुरस्कार हासिल किया। ‘प्रेम रत्न धन पायो’ के लिए सोनम के अलावा निर्देशक सूरज बडज़ात्या सबसे खराब निर्देशन के लिए ‘बस किजिए बहुत हो गया अवार्ड’ मिला।  

 सूरज पंचोली को गोल्डन केला पुरस्कार में साल के सबसे खराब अभिनेता का पुरस्कार दिया गया। इस श्रेणी में सूरज का मुकाबला अर्जुन कपूर 'तेवर' , अर्जुन रामपाल 'राय'  और इमरान खान 'कट्टी बट्टी' से था। ‘सबसे बेतुके सीक्वल रीमेक’ का पुरस्कार ‘एमएसजी 2’ को मिला। ‘शानदार’ के लिए निर्देशक विकास बहल को ‘बावरा हो गया है के’ पुरस्कार मिला।  

 ‘प्रेम रत्न धन पायो’ गीत को साल का सबसे खराब गीत चुना गया। ‘कट्टी बट्टी’ के लिए अभिनेता इमरान खान को ‘व्हाई आर यू स्टिल ट्राइंग’ पुरस्कार मिला।   ‘बाजीराव मस्तानी’ के लिए संजय लीला भंसाली को ‘ एेतिहासिक सटीकता के लिए मनोज कुमार पुरस्कार’ से नवाजा गया। ‘मैं और चालर्स’ में रणदीप हुड्डा को सबसे खराब उच्चारण के लिए दारा सिंह पुरस्कार दिया गया।

 