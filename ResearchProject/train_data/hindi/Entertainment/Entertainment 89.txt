मुंबई: बॉलीवुड अभिनेत्री प्रियंका चोपड़ा की मां मधु ने अभिनेत्री के पूर्व मैनेजर प्रकाश जाजू को ‘‘झूठा’’ करार दिया क्योंकि उन्होंने दावा किया था कि प्रियंका ने अपने संघर्ष के दिनों में तीन बार आत्महत्या का प्रयास किया था।  जाजू इस अभिनेत्री के साथ 2000 से 2004 के बीच काम करते थे। 

उसने कल ट्विटर पर कहा कि एक एेसी ही घटना 2002 में तब हुई थी जब प्रियंका के कथित पूर्व मित्र असीम मर्चेन्ट की मां की मृत्यु हुई थी। पूर्व प्रबंधक ने कहा कि 33 वर्षीय ‘‘क्वेंटिको’’ अभिनेत्री मर्चेन्ट की मां के बेहद करीबी थी तथा उनकी मृत्यु से बेहद व्यथित हो गई थी। प्रियंका फिलहाल ‘‘बेवाच’’ की लास एंजलिस में शूटिंग भाग ले रही हैं।

उसने अपने पूर्व प्रबंधक के दावों के खंडन में कोई बयान जारी नहीं किया है। किन्तु उनकी मां मधु ने ट्विटर पर लिखा, ‘‘वह झूठा, उसने जेल में समय गुजारा, बूढे पिता एवं मां ने पीसी के पैरों पर गिरकर माफी मांगी।’’  प्रियंका एवं जाजू के बीच विवाद होने के बाद अभिनेत्री ने उसकी सेवा लेना बंद कर दिया था। बाद में जाजू ने अभिनेत्री के खिलाफ यह कहते हुए आपराधिक मुकदमा दर्ज करवाया कि प्रियंका ने उसका बकाया नहीं दिया। बहरहाल, जाजू को अंतत: 67 दिनों की जेल की सजा भुगतनी पड़ी क्योंकि प्रियंका के पिता अशोक चोपडा ने उसके खिलाफ शिकायत की थी कि वह उनकी पुत्री की निजता में हस्तक्षेप कर रहा है। 