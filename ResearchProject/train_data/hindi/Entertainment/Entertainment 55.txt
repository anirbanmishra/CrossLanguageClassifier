मुंबई: टीवी जगत में बालिका वधु के नाम से मशहूर और पूर्व बिगबॉस प्रतियोगी प्रत्युषा बनर्जी ने खुदखुशी कर ली है।  24 वर्षीय प्रत्युषा ने अपने गोरेगांव स्थित घर में फांसी लगा ली। गंभीर हालत में उन्हें कोकिलाबेन अंबानी अस्पताल ले जाया गया जहां डॉक्टरों ने उन्हें मृत घोषित कर दिया। सूत्रों के अनुसार उनकी उनकी बॉडी पर चोट के निशान मिले हैं। जानकारी के मुताबिक प्रत्युषा के दोस्तों ने बताया कि काम ना मिलने, पैसे की तंगी और अपने लिव-इन ब्वॉयफ्रेंड राहुल राज सिंह को लेकर वह लंबे समय से डिप्रेशन में थीं। डेढ़ महीने पहले ही दोनों ने एक साथ रहने का फैसला किया था और इसके बाद दोनों के बीच लड़ाईयां बढ़ती गई। प्रत्युषा का व्हाट्सएप स्टेट्स भी उनके डिप्रेशन को दर्शाता है। उनका व्हाट्सएप पर आखिरी स्टेट्स था, मरके भी मुंह ना मोडऩा’।

लगभग 12 घंटे के बाद उनके ब्वॉयफ्रेंड राहुल राज सिंह ने पुलिस को अपना बयान दिया और कहा, ''मैं डर गया था। इसलिए पुलिस को इन्फॉर्म नहीं किया।" उन्होंने आगे बयान में बताते हुए कहा,"हम दो बेडरूम के फ्लैट में रहते थे। हमारे पास दो चाबियां थीं। एक चाबी प्रत्यूषा, दूसरी मेरे पास थी। जब मैंने बेडरूम में एंटर किया, मैंने प्रत्यूषा को सीलिंग फैन से लटकता हुआ पाया। मैं काफी डर गया। मैंने तुरंत पड़ोसियों को बुलाया। उनकी मदद से मैं प्रत्यूषा को कोकिलाबेन हॉस्पिटल ले गया। हमें लग रहा था कि वह जिंदा है। लेकिन ऐसा नहीं था। मैं डर गया। इसलिए मैंने पुलिस को इन्फॉर्म नहीं किया। हॉस्पिटल के लोगों ने पुलिस को बुलाया।डॉक्टरों ने उसे डेड डिक्लेयर कर दिया। इसके बाद मैंने प्रत्यूषा के परिवार के लोगों और कुछ करीबी दोस्तों को इस बारे में बताया।''

फिलहाल पुलिस इस मामले की जांच कर रही है। गौरतलब है कि झारखंड के जमशेदपुर में जन्मीं प्रत्युषा ने 2010 से 2013 के बीच टेलीविजन धारावाहिक ‘बालिका वधू’ में आनंदी के किरदार से घर-घर में अपनी पहचान बनाई। उसने बाद में रियल्टी शो झलक दिखला जा-5 और बिग बॉस 7 में भी काम किया और सावधान इंडिया के कुछ एपिसोड भी होस्ट किए। खबरों के अनुसार प्रत्युषा पिछले एक सप्ताह से ज्यादा समय से डिप्रेशन में थी और उनके अपने प्रेमी राहुल राज सिंंह से अच्छे संबंध नहीं चल रहे थे। 