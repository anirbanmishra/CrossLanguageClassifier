नई दिल्ली: टैक्स लीक पर सबसे बड़ा खुलासा हुआ है। इसे सबसे बड़ा खुलासा इसलिए कहा जा सकता है, क्योंकि लीक दस्तावेजों से जो सामने आया है वो हैरान करने वाला है। टैक्स हैवन देश कहे जाने वाले पनामा की लॉ फर्म मोसेक फोंसेका के खुफिया दस्तावेज लीक होने से दुनियाभर के कई दिग्गज नेता, कारोबारी और सेलेब्रिटीज इसके लपेटे में आ गए हैं।


ये सेलेब्रिटीज भी फंसे
इन दस्तावेजों के लीक होने से पता चला है कि रूसी राष्ट्रपति ब्लादिमीर पुतिन के करीबि‍यों, पाकिस्तान के प्रधानमंत्री नवाज शरीफ , मिस्र के पूर्व राष्ट्रपति होस्नी मुबारक, सीरियाई राष्ट्रपति बशर अल असद, पाकिस्तान की पूर्व पीएम बेनजीर भुट्टो ने अपनी संपत्ति को छिपाने के लिए टैक्स हैवन की मदद ली। द इंडियन एक्सप्रेस की खबर के मुताबिक, इन हस्तियों में अमिताभ बच्चन और उनकी बहू ऐश्वर्या राय बच्चन, डीएलफ के मालिक के.पी. सिंह और गौतम अडानी के बड़े भाई विनोद अडानी भी शामिल हैं। यह दुनिया के सबसे बड़े खुलासों में से एक बताया जा रहा है। तकरीबन 1 करोड़ 15 लाख से ज्यादा बेहद खुफिया डॉक्यूमेंट्स लीक हो गए हैं। 

4 कंपनियों के डायरेक्टर अमिताभ बच्चन
सूत्रों के अनुसार अमिताभ बच्चन को चार कंपनियों का डायरेक्टर नियुक्त किया गया था, जिनमें से तीन बहामास में थीं। इन कंपनियों की आध‍िकारिक तौर पर कैपिटल 5 हजार से 50 हजार डॉलर के बीच में थी लेकिन ये कंपनिया उन शिप्स का कारोबार कर रही थीं, जिनकी कीमत करोड़ों में थी। लिस्ट में ऐश्वर्या का भी नाम है। ऐश्वर्या को पहले एक कंपनी का डायरेक्टर नियुक्त किया गया था, बाद में उन्हें कंपनी का शेयर होल्डर घोष‍ित कर दिया गया। 

 स्टार फुटबॉलर लियोनेल मेसी भी लपेटे में
वहीं अर्जेंटीना के स्टार फुटबॉलर लियोनेल मेसी को लेकर भी खुलासा हुआ है। मेसी और उनके पिता ने पनामा की एक कंपनी मेगा स्टार एंटरप्राइज इंक को खरीदा था। इस कं‍पनी के जरिए भी गड़बड़ी होने की बात सामने आई है। 

हर कानूनी जांच में करेंगे सहयोग
वहीं पनामा सरकार ने ‘‘पनामा पेपर्स’’ के आंकड़े लीक होने के मद्देनजर शुरू की जा सकने वाली हर प्रकार की कानूनी जांच में ‘‘पूरा सहयोग’’ करने का संकल्प लिया है। पनामा सरकार ने एक बयान में कहा, ‘‘पनामा सरकार कोई कानूनी कदम उठाए जाने की स्थिति में हर प्रकार की आवश्यक सहायता या हर प्रकार के अनुरोध में पूरी तरह सहयोग करेगी।’’

पनामा आंकड़े लीक होने के कारण हुए इन खुलासों से जूझ रहा है कि उसकी एक हाई प्रोफाइल लेकिन गोपनीय विधि फर्म मोस्साक फोंसेका ने कर अधिकारियों से पूंजी को छुपाने में विश्व भर के कई बड़े नेताओं और चर्चित हस्तियों की कथित रूप से मदद की। इन लीक आंकड़ों को कई मीडिया संस्थानों ने दर्शाया है। 

ट्विटर पर छाया खुलासा
दूसरी ओर पनामा की लॉ फर्म मोसेक फोंसेका के खुफिया दस्तावेज लीक होने के बाद से #panamapapers के साथ 888k ट्वीट हो चुके हैं।