जालंधर (अजय कुमार): इंटरव्यू देने जा रहे हैं तो आपका बॉडी लैंग्वेज़ काफी हद तक आपकी नौकरी पक्की होने पर मुहर लगाती है। आपका पहला प्रभाव ही अक्सर इस बात का निर्णय करता है कि इंटरव्यू कैसा रहेगा। सब कुछ ठीक हो इसके लिए ज़रूरी है कि शुरुआत ठीक रहे। इंटरव्यू के दौरान आप कामयाब होंगे या नहीं, ये आपकी आदतों पर निर्भर करता है। अगर इन 10 बातों का ध्यान रखेंगे तो इंटरव्यू में आपके चयन से कोई रोक नहीं सकता है।
1. कपड़ों का चयन- 
ज्यादातर इंटरव्यू के दौरान फॉर्मल कपड़े ही पसंद किए जाते हैं। इस बात का ध्यान जरूर रखें कि आपका पहनावा सबकुछ नहीं, पर बहुत कुछ है। इस कारण आपकी पर्सनालिटी को सूट करे, ऐसे ही फॉर्मल कपड़े सिलेक्ट करें। 
 
2. बराबर गर्मजोशी-
सामने वाले व्याक्ति से हाथ मिलाते वक्त गर्मजोशी न दिखाना यह संदेश दे सकता है कि आप उस नौकरी को लेकर कोई खास दिलचस्पी नहीं रखते। समानता के कारण घनिष्ठता बढ़ती है। इसलिए हाथ उसी तरह मिलाइए जिस तरह से इंटरव्यू लेने वाला आपसे मिलाता है। जब आप किसी अभिवादन का जवाब उतनी ही ताक़त से देते हैं तो आप बराबरी का संदेश देते हैं। ज़्यादा ज़ोर से हाथ मिलाना इंटरव्यू में हावी होने का संकेत दे सकता है। 

3. इंटरव्यू में मुस्कराहट-
आपकी मुस्कराहट अंदर के उत्साह और नौकरी हासिल करने की रुचि का इजहार करती है। आपका खुशमिजाज होना इंटरव्यू के माहौल को काफी खुशनुमा बना देगा। इसलिए इंटरव्यू के दौरान चेहरे पर मुस्कराहट बरकरार रखें। 

4. ठीक से बैठें-
इंटरव्यू के दौरान व्यवस्थित ढ़ंग से बैठें और बात करने के लिए तैयार रहें। अजीबो-गरीब और आरामतलबी मुद्रा में बैठना, इंटरव्यू के दौरान छवि को गलत तरह से पेश कर सकता है। जरूरत से ज्यादा मुस्तैदी या आरामदायक स्थिति में बैठने से बचना चाहिए। इंटरव्यू के दौरान बार-बार अपनी जगह को बदलना दिखाता है कि आप असुविधा महसूस कर रहे हैं। और ये बात सामने वाले को भी परेशान कर सकती है। 
 
5. सारा खेल आंखों का-
आंखे मिलाकर बात करना आपके आत्मविश्वास और ज्ञान को झलकाता है। जवाब देते समय इंटरव्यू लेने वाले की आंख में देखना महत्वपूर्ण है। लेकिन ऐसा ज़रूरत से थोड़ा भी कम या थोड़ा भी ज़्यादा करना किसी अन्य तरह के व्यवहार का संकेत देता है। इंटरव्यू लेने वाले शख़्स से आंखे चुराना और बार-बार पलकें झपकाना आपकी नौकरी पर भारी पड़ा सकता है। 
 
6. बालों या चेहरे पर हाथ फेरने से बचें-
इंटरव्यू के दौरान आप अगर गंभीर बात कर रहे हैं, तो अपने बालों या चेहरे पर हाथ न फेरें, क्योंकि आपकी ये हरकत बात से ध्यान हटा सकती है। इंटरव्यू ले रहे व्यक्ति को आपकी ये आदत पसंद नहीं आएगी। इसलिए इंटरव्यू देने जाने से पहले अपनी इन आदतों पर नजर रखे, और इस हरकत से बचें। 

7. बीच में न टोकें- 
अक्सर यह देखने में आता है कि इंटरव्यू पेनल के मेम्बर्स एक से ज्यादा होते हैं। मेम्बर्स एक के बाद एक प्रश्न पूछते हैं। इस बात का ध्यान जरूर रखें कि आप सभी सदस्यों से मुखातिब होते हुए सवालों का जवाब दें और कभी भी इंटरव्यू लेने वाले को बीच में न टोकें।

8. कंपनी के बारे में जानकारी रखें-
जिस कंपनी में आप नौकरी के लिए इंटरव्यू देने जा रहे है उसके बारे में जितनी भी जानकारी जुटा सकें जुटा लें। कंपनी के उत्पाद या सेवा के बारे में, कंपनी की ग्रोथ के बारे में। कंपनी की वेबसाइट से जरूरी जानकारी लें। कंपनी के बारे में जानकारी आपके आत्मविश्वास को और बढ़ा देगी। 

9. जवाबों की तैयारी - 
इंटरव्यू के दौरान कुछ सवाल ऐसे होते हैं जिनके पूछे जाने की संभावना अधिक रहती है। जैसे आपने पहले कहां नौकरी की थी या आपके पास कितना व कैसा एक्सपीरिएंस है या अपने बारे में कुछ बताएं आदि। इन प्रश्नों के अलावा कुछ टेक्निकल सवाल भी हो सकते हैं जिनका संबंध आपकी पढ़ाई से हो सकता है। इन सवालों के जवाब पहले से तैयार कर लें और हो सके तो एक बार इसकी तैयारी भी कर लें। याद रखें इंटरव्यू में बिना तैयारी के बिलकुल न जाएं।

10. शिकायत से बचें-
इंटरव्यू में इस बात का ध्यान जरूर रखें कि अगर आप कोई नौकरी छोड़कर आए हैं, तो उस ऑर्गनाइजेशन की बुराई बिलकुल भी न करें। आपका यह व्यवहार इंटरव्यू लेने वाले को खिझा सकती है। इंटरव्यू समाप्त होने के बाद इंटरव्यू बोर्ड को धन्यवाद कहना बिल्कुल भी न भूलें।

