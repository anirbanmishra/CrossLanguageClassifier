जालंधर: इस शुक्रवार सिनेमाघरों में निर्देशक प्रकाश झा की 'जय गंगाजल' रिलीज़ हुई है। 13 साल बाद डायरैक्टर प्रकाश झा 'गंगाजल' की सीक्वल 'जय गंगाजल' लेकर आए हैं। 

वुमन सेंट्रिक इस फिल्म में प्रियंका चोपड़ा ने बहादुर पुलिस ऑफिसर का रोल निभाया है। फिल्म में प्रियंका चोपड़ा के अलावा प्रकाश झा और मानव कौल भी अपने किरदारों द्वारा दर्शकों का मनोरंजन करते नज़र आ रहे हैं । फिल्म की कहानी बिहार के बांकीपुर जिला के करप्ट एमएलए बबलू पांडे (मानव कौल) और एस पी आभा माथुर (प्रियंका चोपड़ा) के इर्द-गिर्द घूमती है। 

इसके अलावा फिल्म में किसानो की आत्म-हत्या और लैंड माफिया का भी ज़िक्र है । एक्टिंग सभी की शानदार है, खासकर प्रियंका ने महिला पुलिस ऑफिसर के रोल में जान डाल दी है। डायरेक्शन के साथ एक्टिंग के मामले में प्रकाश झा ने अच्छा काम किया है। 2003 में आई अजय देवगन की गंगाजल दर्शकों द्वारा बेहद पसंद की गई थी। हालांकि, सीक्वल में पुरानी फिल्म जैसा फील नहीं है। बावजूद इसके प्रियंका की एक्टिंग और अच्छी कहानी के लिए 'जय गंगाजल' देखी जा सकती है। दर्शकों ने भी प्रियंका की एक्टिंग और कहानी को दमदार बताते हुए काफी पसंद किया है ।