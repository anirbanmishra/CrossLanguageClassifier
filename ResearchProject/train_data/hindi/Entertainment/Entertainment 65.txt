नई दिल्ली: टीवी जगत में बालिका वधु के नाम से मशहूर और पूर्व बिगबॉस प्रतियोगी प्रत्युषा बनर्जी ने खुदखुशी कर ली है।  24 वर्षीय प्रत्युषा ने अपने गोरेगांव स्थित घर में फांसी लगा ली। गंभीर हालत में उन्हें कोकिलाबेन अंबानी अस्पताल ले जाया गया जहां डॉक्टरों ने उन्हें मृत घोषित कर दिया। आगे जानिए उनके साथ काम करने वाले कलाकारों ने इस दुखद खबर पर क्या प्रतिक्रिया दी ही है। 

‘‘बालिका वधु’’ धारावाहिक में प्रत्यूषा के साथ काम कर चुके सिद्धार्थ शुक्ला ने कहा, ‘‘वह हमारे बीच नही रहीं, यह हतप्रभ करने वाला है। मैंने दो-तीन महीने पहले उनसे बात की थी और उस समय वह अच्छी थीं। मैं अस्पताल में हूं..विस्तृत जानकारी प्राप्त करने की कोशिश कर रहा हूं।’’

इस खबर पर प्रतिक्रिया देते हुए बॉलीवुड निर्माता तनुज गर्ग ने ट्वीट किया, ‘‘भयानक, प्रत्यूषा बनर्जी के बारे में भयानक खबर। एक बार उनसे पार्टी में में मिला था।’’ वहीं  प्रत्युषा की बेस्ट फ्रैन्ड काम्या ने इस खबर पर बहुत दुख व्यक्त किया हैं। 

बिगबॉस के सह-प्रतियोगी कुशाल टंडन ने लिखा, ‘‘खबर बहुत दुखद है। मैं जानता हूं कि जिंदगी कठिन है लेकिन आपको ऐसा करने की क्या जरूरत है। वह बहुत कम उम्र की थीं। मुझे नहीं पता कि क्या हुआ होगा। इस समय उनके परिवार को मजबूती मिले।’’

एक अन्य सह-प्रतियोगी गौहर ने ट्वीट कर उनकी मौत पर दुख जताया और उनके परिवार के प्रति संवेदना व्यक्त की।

इस घटना पर दुख प्रकट करते हुए टीवी हस्ती वी जे एंडी ने कहा, ‘‘मैंने सबसे पहले ट्विटर पर इस खबर के बारे में पढ़ा और सोचा कि यह एक अप्रैल का मजाक था। लेकिन फिर मुझे तनीषा का फोन आया जिन्होंने मुझे यही खबर बताई। फिर मेरे मैनेजर ने भी इस बारे में बताया। मैं अभी भी इस पर विश्वास नहीं कर सकता। मैं हैरान हूं। वह जिंदादिल थीं और हमेशा खुश नजर आती थीं। पिछली बार जब मैं उनसे मिला था तब वह अच्छी हालत में लग रही थीं। मैं वास्तव में नहीं जानता कि इस पर किस तरह से प्रतिक्रिया दूं।’’

प्रत्यूशा 2010 में ‘‘बालिका वधु’’ धारावाहिक में आनंदी के तौर पर बाल कलाकार अविका गौर की जगह चनी गई थीं और तब वह 18 साल की थीं। यह धारावाहिक इस कदर लोकप्रिय था कि नन्हीं आनंदी की जगह पांच साल बाद बड़ी आनंदी का चयन करने के लिए राष्ट्र व्यापी रायशुमारी की गई थी। हालांकि प्रत्यूषा 2013 में ही ‘‘बालिका वधु’’ से अलग हो गई थीं और उनकी जगह तोरल रासपुत्रा ने ली। 

प्रत्यूषा के ब्वॉयफ्रैंड राहुल सिंह टीवी धारावाहिक निर्माता हैं। इस बीच पुलिस ने बताया कि प्रथम दृष्टया लगता है कि प्रत्यूषा ने आज शाम करीब पांच बजे ‘एट हार्मनी’ इमारत में अपने फ्लैट पर छत पर लगे पंखे से फांसी लगा कर खुदकुशी की। 

उनके मित्र उन्हें अंधेरी उपनगर में कोकिलाबेन अस्पताल ले गए जहां उन्हें मृत घोषित कर दिया गया। पुलिस मामला दर्ज कर जांच कर रही है। प्रत्युषा के खास दोस्त और उनके साथ काम करने वाले एजाज खान ने इसे खुदकुशी नहीं बल्कि हत्या कहा है। एजाज ने कहा है कि ‘यह एक प्लॉनिंग के तहत किया गया मर्डर है। मैंने उसके शरीर पर निशान देखा है और उसके होंठ सूखे हुए थे।’