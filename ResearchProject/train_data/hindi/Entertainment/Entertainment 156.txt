मुंबई: बॉलीवुड में डेब्यू कर रहे कॉमेडियन कपिल शर्मा की फिल्म 'किस किसको प्यार करूं' फिल्म शुक्रवार को रिलीज हो गई। उनके फैंस को बेसब्री से इस फिल्म का इंतजार था लेकिन यहां उन्होंने कुछ  भी कमाल नहीं किया है। इस फिल्म को ढाई घंटे का 'कॉमेडी नाइट्स विद कपिल' कहा जा सकता है। यह फिल्म गोविंदा की उन फिल्मों की याद दिलाती है जिसमें उनकी दो-दो बीवियां होती थीं। लेकिन इसमें दो नहीं बल्कि तीन बीवियां हैं और साथ में एक गर्लफ्रेंड भी है।

 इस फिल्म में शिव राम किशन (कपिल शर्मा) यानि एसआरके की कहानी है जिसकी तीन बार शादी हो चुकी है और वो चौथी करने की फिराक में है। हालांकि तीनों शादियां वह खुद नहीं करता है बल्कि जबरदस्ती हो जाती हैं। उसकी पत्नी जूही (मंजरी फडनिस), सिमरन (सिमरन कौर मुंडी), अंजली (साइ लोकुर) तीनों को यह पता नहीं है कि उनके पति एक ही हैं जबकि वे तीनों एक ही बिल्डिंग में अलग-अलग फ्लोर पर रहती हैं। इनके साथ ही एसआरके की एक गर्लफ्रेंड दीपिका (एली अवराम) भी हैं. एसआरके तीनों पत्नियों को बताता है कि उसे दो दिन की ड्यूटी करनी होती है और एक दिन छुट्टी होती है।