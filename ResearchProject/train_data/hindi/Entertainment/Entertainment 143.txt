नई दिल्ली: ‘क्या कूल है हम’ और ‘क्या सुपर कुल है हम’ की सफलता के बाद इसके निर्माताओं ने इस सीरिज की तीसरी फिल्म ‘क्या कूल है हम 3’ बनाई है। फिल्म में तुषार कपूर और आफताब शिवदासानी के साथ कृष्णा अभिषेेक, मंदना करीमी, जिजेल ठकराल, क्लाउडिया सिएसला, शक्ति कपूर मेघना नायडू, दर्शन जरीवाला, एंडी और डैनी सूरा के जैसे अभिनेता हैं। इस फिल्म का निर्देशन किया है उमेश घडग़े ने। इस फिल्म की पिछली सीरिज में रीतेश देशमुख थे तो इस फिल्म में उनकी जगह आफताब ने ली है। फिल्म की कहानी मिलाप जावेरी और मुस्ताक शेख ने लिखी है। 

कहानी

‘क्या कूल है हम 3’ कहानी है दो दोस्त कन्हैया (तुषार कपूर) और रॉकी (आफताब शिवदसानी) की। रॉकी की किसी हरकत के कारण कन्हैया की नानी का निधन हो जाता है, जिसके बाद कन्हैया को उसके पिता पीके लेली (शक्ति कपूर)उसे घर से बाहर निकाल देते हैं। इसके बाद दोनों अपने एक और दोस्त मिक्की (कृष्णा अभिषेक) के पास थाईलैंड जाते हैं। 

मिक्की बॉलीवुड की फिल्मों से मिलते-जुलते नाम से द्विअर्थी संवादों वाले पॉर्न फिल्में बनाता है, जिसमें उसके साथ चार अभिनेता होते हैं (जिजेल , क्लाउडिया , एंडी और डैनी सूरा)। किसी तरह मिक्की कन्हैया और रॉकी को इन फिल्मों में काम करने के लिए तैयार कर लेता है। इस बीच कन्हैया को शालू (मंदना करीमी) से प्यार हो जाता है और शालू के पिता सूर्या करजात्या कन्हैया के घर उसका रिश्ता को लेकर पहुंच जाते हैं और फिर शुरू होता है कॉमेडी या यूं कहे फूहड़ता का एक और दौर। सूर्या करजात्या को इंप्रेस करने के लिए सारे पॉर्न स्टार कन्हैया के परिवार के सदस्य होने का नाटक करते हैं। 

निर्देशन 'क्या कूल है हम' श्रृंखला की पहले आयी फिल्मों में भी सेक्स कॉमेडी का तड़का खूब लगा था लेकिन इस फिल्म ने सारी हदें पार कर दी हैं। बॉलीवुड की हिट फिल्मों पर द्विअर्थी संवाद को इसके निर्देशक उमेश घडग़े ठीक से पेश नहीं कर सके और फिल्म कॉमेडी की जगह फूहड़ बन गई। 

अभिनय: बतौर किरदार देखें तो तुषार, आफताब, शक्ति कपूर और कृष्णा ने अच्छा काम किया है लेकिन दर्शन जरीवाला अपने किरदार के साथ न्याय नहीं कर पाये शायद वह इस तरह की फिल्मों के लिए बने ही नहीं है। दूसरी तरफ मंदना करीमी और जिजेल ठकराल और क्लॉडिया सिएसला ने वही काम किया, जिसके लिए उन्हें इस फिल्म में रखा गया है। इस मामले में मंदना करीमी पीछे नहीं रही और अभिनय से ज्यादा उनका ध्यान अंग प्रदर्शन पर रहा।  

गीत संगीत: फिल्म में साजिद-वाजिद का संगीत अच्छा है लेकिन ऐसा लगता है कि फिल्म में गानों को जबरदस्ती ठूंसा गया है। ‘जवानी ले गयी’ गाने में गौहर खान ग्लैमरस अंदाज में नजर आयीं।  

देखें या ना देखें: इस तरह की फिल्मों की अपनी एक अलग ऑडियंस होती है। अगर आपको सेक्स कॉमेडी और अंग प्रदर्शन वाली फिल्में पसंद है तो यह फिल्म शायद आपको अच्छी लगे। हालांकि कहानी के नाम पर इस फिल्म में कुछ भी देखने लायक नहीं।  

रेटिंग: फिल्म देखकर मुझे तो यही लगा कि फिल्म के निर्माता-निर्देशक दर्शकों से पूछ रहे हों, क्या फूल है हम। हमारी तरफ से इस फिल्म को पांच में से एक स्टार। 