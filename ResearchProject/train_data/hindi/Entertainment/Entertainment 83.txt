नर्ई दिल्ली : अभिनेत्री प्रत्यूषा बनर्जी की मौत का रहस्य हर रोज गहराता जा रहा है। बेशक पुलिस ने उसके ब्वायफ्रेंड राहुल पर आत्महत्या
के लिए उकसाने का केस दर्ज कर लिया है परंतु रोज नए खुलासे इस केस में हो रहे हैं। गोरेगांव स्थित प्रत्यूषा के फ्लैट से मिली लाश के बाद तरह-तरह के दावे किये जा रहे हैं। अब अभिनेत्री राखी सावंत ने एक नया ही दावा कर दिया है। राखी सावंत कहती हैं कि उनके पास एक वीडियो है। इस वीडियो से प्रत्यूषा की मौत का राज खुल सकता है।
 
राखी के मुताबिक वह जानना चाहती हैं कि पोस्टमार्टम रिपोर्ट में प्रत्यूषा के शरीर के जख्मों का कोई जिक्र क्यों नहीं किया गया। उन्होंने कहा कि वह जानना चाहती हैं कि वो निशान कहां गायब हो गये। राखी ने प्रेस कॉन्फ्रेंस में फंदा लगाने की घटनाओं को रोकने के लिए प्रधानमंत्री से सीलिंग फैन पर प्रतिबंध लगाने की मांग भी की।
 
राहुल की पूर्व गर्लफ्रेंड ने दिया था वीडियो
राखी ने कहा- प्रत्यूषा की मौत एक वीडियो के कारण हुई है और ऐसी कहानी बनाई जा रही जिससे यह पता चल सके कि प्रत्यूषा ने आत्महत्या की हुई है। राखी का दावा है कि वो वीडियो राहुल राज की पूर्व गर्लफ्रेंड सलोनी ने उसे भेजा था।  इस वीडियो के लिए  राहुल और प्रत्यूषा की बीच झड़प भी हो चुकी थी। राखी ने मीडिया को कहा कि वह उन्हें यह वीडियो नहीं देगी बल्कि सबूत के तौर पर पुलिस को देंगी।