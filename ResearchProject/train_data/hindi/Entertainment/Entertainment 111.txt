लंदन: गायिका एडले एक हैकर द्वारा उनकी निजी तस्वीरें चुरा लिए जाने और इन तस्वीरों को ऑनलाइन डाल दिए जाने को लेकर कथित तौर पर काफी चिंतित हैं।  

सुरक्षा संबंधी यह बड़ा उल्लंघन दरअसल उस समय हुआ, जब एडले के प्रेमी सिमोन कोनेकी के ईमेल को कथित तौर पर हैक कर लिया गया।  डेली टेलीग्राफ की खबर के अनुसार, उनके पांच माह के गर्भ के अल्ट्रासाउंड स्कैन की तस्वीर, गर्भवती सुपरस्टार की सेल्फी और एडले की अपने नवजात बेटे एंजेलो के साथ कंबल में खिंचवाई गई बेहद प्यारी तस्वीर फेसबुक पर प्रसारित हो गई। इन तस्वीरों को एक प्रशंसक ने ऑनलाइन डाल दिया था।  इन तस्वीरों के अलावा एडले के बचपन की तस्वीर भी चुराई गई है। इसमें वह एक झूठे के निचले छोर पर बैठी हैं और जीभ दिखा रही हैं। एक हाल की तस्वीर में गायिका शैंपेन की बोतल और सिगरेट लिए पलंग पर लेटी हैं।  

गायिका अपने तीन साल के बेटे और पूरे परिवार को लेकर बेहद सुरक्षात्मक हैं। यही वजह है कि उनकी निजी तस्वीरें सार्वजनिक हो जाने के चलते वह काफी दुखी हैं।  एडले के प्रतिनिधि की आेर से इस मुद्दे पर बयान आना बाकी है। एेसा लगता है कि इसके बाद से ये तस्वीरें फेसबुक से वापस ले ली गई हैं। 