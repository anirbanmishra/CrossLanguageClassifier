मुंबई: जरीन खान ने इंस्टाग्राम पर अपने बचपन की दो फोटोज शेयर की हैं। आज इंडस्ट्री की फिट एक्ट्रेस मानी जाने वाली जरीन इन दोनों फोटोज में काफी मोटी नजर आ रही हैं। बता दें, जरीन की पहली फोटो 9वीं और दूसरी 12वीं क्लास की है। इस पोस्ट के जरिए जरीन ने बॉडी शेमिंग पर बात की। जरीन बोलीं- मेरी लाइफ मेरी बॉडी...
बॉडी शेमिंग जैसे सेंसिटिव मुद्दे पर बात करते हुए जरीन ने लिखा, "इन पुरानी फोटोज को देखकर मैं परेशान नहीं होती न ही दूसरों के कमेंट मुझे परेशान करते हैं, क्योंकि यह मेरी लाइफ और मेरी बॉडी है। इसलिए मैं तय करूंगी कि मुझे इसके साथ क्या करना है। एक बार वजन कम करने के बारे में सोचा और कम करना शुरू किया। यह सब आसान नहीं था लेकिन जब मैं शीशे में खुद के अंदर होते हुए बदलाव को देखती थी तो और मेहनत करने की सीख मिलती थी।

पहली फिल्म के लिए बढ़ाया था वजन
जरीन ने 2010 में सलमान खान के अपोजिट फिल्म 'वीर' से बी-टाउन में कदम रखा था। फिल्म के लिए उन्होंने वजन बढ़ाया था। इसका जिक्र करते हुए जरीन ने लिखा, "जब मैंने फिल्म इंडस्ट्री में कदम रखा तब तक मैंने अपना वजन पूरी तरह कम कर लिया था। पहली फिल्म में रोल के अनुसार मुझे वजन बढ़ाने के लिए कहा गया था। लेकिन बदकिस्मती से मुझे मेरे वजन के लिए क्रिटिसाइज किया गया था। उन लोगों ने मेरी यह फोटोज नहीं देखी थीं। मैं जहां से यहां तक पहुंचीं हूं। यह मेरे लिए अचीवमेंट है।
स्ट्रेच मार्क्स करूंगी फ्लॉन्ट: जरीन

जरीन ने कहा कि मैं उम्रभर फिटनेस मंत्रा जारी रखूंगी, क्योंकि अब यही मेरी लाइफ का लक्ष्य है। हालांकि, वेट लॉस होने की वजह से मेरी बॉडी में कई स्ट्रेच मार्क्स आए हैं, लेकिन इन्हें छिपाने की जगह में दिखाना पसंद करूंगी। मैंने फिटनेस का लंबा सफर तय किया और यह जर्नी आगे भी जारी रहेगी। मैंने जो भी किया है, वह खुद के लिए करती हूं। न कि यह सोचकर कि लोग मुझे देखकर क्या कहेंगे!