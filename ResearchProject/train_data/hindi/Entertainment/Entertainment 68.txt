चंडीगढ़ः बॉलीवुड और पंजाबी सिनेमा के सितारे शूटिंग और इवैंट के सिलसिले में चंडीगढ़ आए हुए हैं । एक तरफ टाइगर श्रॉफ और जैकलीन शूटिंग कर रहे है तो दूसरी तरफ जिम्मी शेरगिल और श्रुति सोढ़ी भी प्रमोशन के लिए पहुंचे।  
जैकलीन फर्नांडिस और टाइगर श्रॉफ, सेक्टर-15 के डीएवी पब्लिक स्कूल में शूटिंग से पहले अपने-अपने डायलॉग्स की रिहर्सल करते नजर आए। जैसे ही डायरैक्टर और कोरियोग्राफर रेमो डिसूजा की ओर से रोल कॉल आई तो दोनों एक्टर अपनी वैनिटी वैन से निकले और शूटिंग स्पॉट पर पहुंच गए।
टाइगर श्रॉफ के हाथ में अपने डायलॉग्स का पन्ना था। वहीं, जैकलीन अपने स्मार्टफोन पर सीन के डायलॉग्स को चैक करते हुए निकली। इसके बाद दोनों ने कुछ ही शॉट्स में सीन शूट कर दिया।
वहीं बॉलीवुड और पंजाबी सिनेमा के चर्चित एक्टर जिम्मी शेरगिल और एक्ट्रेस श्रुति सोढ़ी अपनी पंजाबी फिल्म की प्रमोशन के लिए शहर पहुंचे। उन्होंने मीडिया से बातचीत में कहा कि मैं यह कभी नहीं सोचता कि यह कहानी बॉक्स-ऑफिस पर कितनी हिट रहेगी। किरदार कैसा है मैं बस यह ध्यान रखता हूं।