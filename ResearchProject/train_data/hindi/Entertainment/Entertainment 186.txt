मुंबई. खबरों की माने तो सलमान खान-अनुष्का शर्मा स्टारर फिल्म ‘सुल्तान’ की शूटिंग इस साल मई में ही खत्म हो जाएगी। फिल्म के प्रोड्यूसर आदित्य चोपड़ा और डायरेक्टर अली अब्बास जफ़र एक बार में ही फिल्म की शूटिंग पूरी करना चाहते हैं, ताकि फिल्म को इसी ईद पर रिलीज किया जा सके। 70% शूटिंग कंप्लीट...
सूत्रों के मुताबिक़ सलमान ने किसी और को अपनी डेट्स नहीं दी हैं, क्योंकि इस फिल्म की शूटिंग के लिए उनकी मौजूदगी अहम है, अभी भी सलमान को कुछ अहम एक्शन और रेसलिंग सीक्वेंस शूट करने हैं। फिल्म के दो सॉन्ग्स के साथ ही करीब 70% शूटिंग की जा चुकी है, लेकिन अभी भी मैच वाले सीक्वेंस बाकी हैं।
फिलहाल ‘सुल्तान’ की शूटिंग मुंबई के फिल्मसिटी स्टूडियो में चल रही है। जहां फिल्म के लिए भव्य सेट लगाकर पंजाब का माहौल पैदा किया गया है और साथ ही बड़े बड़े अखाड़े भी बनाए गए हैं। इससे पहले फिल्म की शूटिंग पंजाब में होनी थी, लेकिन उसे कैंसिल कर दिया गया था। मगर अब शायद एक गाने की शूटिंग के लिए फिल्म की टीम दोबारा पंजाब जाएगी।
