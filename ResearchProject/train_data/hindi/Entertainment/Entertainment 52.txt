मुंबई: दक्षिण भारतीय फिल्म '24' के हिंदी रीमेक में ऋतिक रोशन या सलमान खान काम करते नजर आ सकते हैं। चर्चा है कि दक्षिण भारतीय फिल्मों के सुपरस्टार सूर्या अपनी आने वाली फिल्म '24' का हिंदी रीमेक प्रोड्यूस करना चाहते हैं। इस तमिल-तेलुगु फिल्म में सूर्या ट्रिलर रोल निभा रहे हैं। '24' एक साइंस फिक्शन और एक्शन से भरपूर फिल्म है, जिसका निर्देशन विक्रम कुमार कर रहे हैं। काफी समय से पोस्टपोंड होते होते यह फिल्म अब मई 2016 में रिलीज होने वाली है। यह इस साल की बहुप्रीतिक्षित तमिल-तेलुगु फिल्मों में एक है।  

चर्चा है कि सूर्या इस फिल्म के लिए सलमान खान और ऋतिक रोशन को अप्रोच करने वाले हैं। मई में जैसे ही फिल्म रिलीज हो जाएगी, उम्मीद है कि इसके हिंदी रीमेक पर भी काम शुरू कर दिया जाएगा। सलमान खान अपनी फिल्म सुल्तान में व्यस्त हैं। वहीं ऋतिक रोशन भी मोहनजोदड़ो और फिर संजय गुप्ता की फिल्म काबिल में बिजी हैं। अब देखना दिलचस्प रहेगा कि आखिरकार यह फिल्म ऋतिक या सलमान में से किसके हाथ लगती है। 