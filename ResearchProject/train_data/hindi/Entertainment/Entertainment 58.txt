मुंबई: अभिनेता आमिर खान के मुताबिक जब असहिष्णुता पर उनके बयानों को लेकर प्रतिक्रियाओं का अंबार लगा था तो वह और उनके परिवार के सदस्य बहुत परेशान थे। देश में असहिष्णुता बढ़ने के संबंध में आमिर के बयान पर उनकी काफी आलोचना हुई थी। जब आमिर से पूछा गया कि क्या उनके बयान को गलत तरह से देखा गया तो, उन्होंने कहा, ‘‘निश्चित रूप से मैंने जो कहा, उसे गलत तरह से पेश किया गया। मैंने जो कहा उसे मीडिया ने बहुत गलत तरह से दिखाया और इसके नतीजतन कई लोग मुझसे खफा हो गये। जबकि मेरी बात को जो मतलब निकाला गया, मैं वह नहीं कह रहा था। मैं इसे समझता हूं।

सार्वजनिक जीवन में आपको इन चीजों से निपटना होता है।’’ उन्होंने कहा कि उनका परिवार और करीबी दोस्त तब आहत हुए जब उनके बयानों को लेकर बिना वजह निशाना साधे जाने लगे। लोकमत समूह के ‘महाराष्ट्रीयन ऑफ द ईयर’ पुरस्कार समारोह में आज शाम यहां बोलते हुए 51 वर्षीय अभिनेता ने कहा, ‘‘वे बुरी तरह प्रभावित हुए। मेरी पत्नी, मां, बच्चे, बहनें और भाई दुखी रहे।’’ उन्होंने यह भी कहा कि इस दौरान कई लोग उनके समर्थन में भी आए। जब आमिर से पूछा गया कि उन्होंने अब तक किस वजह से किसी फिल्म में राजनेता की भूमिका नहीं की, इस पर उन्होंने कहा, ‘‘इसकी कोई विशेष वजह नहीं है।

अगर अच्छी कहानी आती है जहां मुझे राजनेता की भूमिका करने की जरूरत पड़ी तो मैं करंगा।’’ इस मौके पर मौजूद महाराष्ट्र के मुख्यमंत्री देवेंद्र फडणवीस ने मजाकिया अंदाज में कहा, ‘‘इसलिए चूंकि यह नायक के रूप में काम करते हैं लेकिन हर फिल्म में राजनेता हमेशा खलनायक होता है।’’ इस पर आमिर ने कहा, ‘‘तो फिर हमें इसे बदलने की जरूरत है।’’ 