नई दिल्ली: अंतरराष्ट्रीय भारतीय फिल्म अकादमी (आईआईएफए) समारोह का आयोजन दूसरी बार यूरोप में किया जाएगा। साल 2016 के पुरस्कार समारोह के लिए इस बार स्पेन के मैड्रिड शहर को चुना गया है। यह दूसरी बार है जब आईआईएफए (आइफा) पुरस्कार समारोह का आयोजन यूरोप में किया जाएगा। इससे पहले 2005 में एम्स्टर्डम में आइफा पुरस्कार समारोह आयोजित हुआ था।

आइफा के निर्देशक आंद्रे टिमिनस,ने मैड्रिड से फोन पर बताया, ‘‘हम फिर से यूरोप में आइफा पुरस्कार समारोह की उद्घोषणा से बहुत उत्साहित हैं। हम मैड्रिड में बहुत समय से काम कर रहे हैं और साल 2016 में भारत और स्पेन की दोस्ती के 60 साल पूरे हो रहे हैं। हमें लगता है कि अपनी संस्कृति और बालीवुड की फिल्में दिखाने के लिए यह सही समय है। उन्होंने बताया कि हमने मैड्रिड का चयन इसलिए किया क्योंकि यह हमारे उद्योग के लिए सबसे अच्छा है। मैड्रिड के मेयर ने हमारा स्वागत किया है। आइफा समारोह के लिए यह उपयुक्त समय है। 

आइफा पुरस्कार समारोह मैड्रिड मे किए जाने से भारतीय फिल्मों की पहुंच लातिनी अमेरिका के बड़े बाजार तक हो जाएगी। आंद्रे ने कहा, ‘‘स्पैनिश दुनिया में सबसे ज्यादा बोले जानी वाली भाषा है। इसलिए भारतीय फिल्मों के विस्तार के लिए यह एक उपयुक्त जगह है, क्योंकि स्पेन में भारतीय फिल्में ज्यादा  लोकप्रिय नहीं हैं। लेकिन इस समारोह के बाद लोग भारतीय फिल्मों के बारे में ज्यादा जान सकेंगे। 

बॉलीवुड अभिनेता अनिल कपूर, सोनाक्षी सिन्हा और रितिक रोशन पहले ही यूरोप के दक्षिण पूर्वी शहर मैड्रिड पहुंच चुके हैं और भारतीय फिल्मों के लोकप्रिय गीतों के जरिये भारतीय फिल्मों के प्रति जागरूकता पैदा कर रहे हैं। उल्लेखनीय है कि पिछले 17 सालों के दौरान आइफा अफ्रीका, यूरोप, एशिया और उत्तरी अमेरिका समेत चार महाद्वीपों की यात्रा कर चुका है। यह आइफा पुरस्कार का 17वां साल है। 