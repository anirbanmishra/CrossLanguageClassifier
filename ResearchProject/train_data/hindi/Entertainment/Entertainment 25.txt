मुंबई: टीवी अभिनेत्री प्रत्यूषा बनर्जी के ब्वॉयफ्रेंड राहुल राज सिंह को आज पुलिस की पूछताछ के दौरान सांस लेने में दिक्कत होने के बाद अस्पताल में भर्ती कराया गया। प्रत्यूषा की कथित खुदकुशी के मामले में पुलिस उससे दूसरे दिन पूछताछ कर रही थी। पुलिस ने सबूत की तलाश में प्रत्यूषा के घर की तलाशी भी ली। राहुल को छाती में दर्द और कम रक्तचाप की शिकायत के बाद कांदिवली के साई अस्पताल ले जाया गया।  

राहुल के एक साथी ने बताया, ‘‘राहुल को तीन घंटे पहले आईसीयू में भर्ती कराया गया है।’’ टीवी धारवाहिक ‘बालिका वधू’ में आनंदी के किरदार से मशहूर हुईं 24 साल की प्रत्यूषा एक अप्रैल को अपने घर में मृत मिली थीं। इसे आत्महत्या का मामला माना गया। प्रत्यूषा के इस कदम की वजह पता नहीं चली है लेकिन खबरों के मुताबिक राहुल के साथ उनके रिश्ते में तनाव बना हुआ था। जांच से जुड़े एक पुलिस अधिकारी ने यहां कहा, ‘‘हम राहुल और प्रत्यूषा के फेसबुक और ट्विटर खातों की और जांच करेंगे और मामले के संबंध में उनके दोस्तों से भी पूछताछ करेंगे।’’  

पुलिस अधिकारियों का एक दल आज सुबह गोरेगांव में प्रत्यूषा के घर पहुंचा और सबूतों की तलाश की। राहुल का बयान कल देर रात तक दर्ज किया गया था। पुलिस को प्रत्यूषा के घर की तलाशी में दो मोबाइल फोन मिले हैं। पुलिस ने आत्महत्या के कारणों में आर्थिक विवाद की बात को खारिज कर दिया है। पुलिस के अनुसार अभी तक हुई जांच में राहुल द्वारा खुदकुशी के लिए उकसाने के बाबत कुछ नहीं मिला है।  प्रत्यूषा के माता-पिता ने अपने बयान में राहुल पर कोई आरोप नहीं लगाया। उनका कहना है कि प्रत्यूषा और राहुल कई बार लड़ते थे लेकिन जल्द ही सुलह हो जाती थी। हालांकि प्रत्यूषा के कई दोस्त उसकी निजी जिंदगी में तनाव की बात करते हैं।

