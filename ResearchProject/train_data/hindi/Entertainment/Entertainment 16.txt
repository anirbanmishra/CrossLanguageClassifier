मुंबई: अभिनेता अरबाज खान ने कहा कि टेलीविजन अभिनेत्री प्रत्युषा बनर्जी और उनके प्रेमी राहुल राज सिंह के बीच ‘पॉवर कपल’ कार्यक्रम के दौरान काफी प्यार दिखा था। प्रत्युषा ने दो दिन पहले आत्महत्या कर ली और इस सिलसिले में राहुल से पूछताछ की गई है। दोनों ‘पॉवर कपल’ कार्यक्रम में एक जोड़ी की तरह शामिल हुए थे। अरबाज इस कार्यक्रम के प्रस्तोता थे।

प्रत्युषा को ‘बालिका वधु’ धारावाहिक से शोहरत मिली थी और वह ‘झलक दिखला जा’, ‘बिग बॉस’ एवं ‘पॉवर कपल’ जैसे कई रियलिटी शो में भी नजर आई थी।24 साल की अभिनेत्री का शव गत एक अप्रैल को उसके घर में पाया गया। उनकी मौत की वजह आत्महत्या लग रही है। प्रत्युषा के कथित आत्महत्या की वजह का अब तक पता नहीं चला है लेकिन अभिनेत्री के राहुल के साथ संबंधों में कथित रूप से दिक्कतें आ रही थीं। राहुल एक टीवी निर्माता हैं।

अरबाज ने कहा कि प्रत्युषा और राहुल के संबंधों में उतार चढ़ाव आए थे लेकिन दोनों में काफी प्यार दिखता था। अभिनेता ने संवाददाताओं से कहा, ‘‘वह बहुत जीवंत थीं। राहुल और प्रत्युषा युवा थे और उनके संबंध नये थे इसलिए संबंधों में उतार चढ़ाव दिखे थे जो आप कार्यक्रम में देख सकते थे। उनमें काफी प्यार दिखता था।’’ 

उन्होंने कहा, ‘‘वह बहुत ही प्यारी लड़की थी और दोनों कार्यक्रम में काफी अच्छा कर रहे थे।वास्तव में पहले हफ्ते में दोनों शीर्ष पर थे। यह (घटना) बहुत ही दुखद है।’’ 48 साल के अभिनेता और ‘दबंग 2’ फिल्म के निर्माता ने कहा कि वह प्रत्युषा की मौत की खबर से दुखी हैं। उन्होंने कहा, ‘‘मैं बहुत दुखी हूं।उसकी उम्र बहुत कम थी। मेरी संवेदनाएं उनके परिवार के साथ हैं। मैं बस इतना कह सकता हूं कि मुझे इसका कारण नहीं पता लेकिन यह एक दुखद खबर है।’’