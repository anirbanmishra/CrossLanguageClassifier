मुंबई: भारत को खिताब की होड़ से बाहर करने के बाद उत्साहित दिख रहे वैस्टइंडीज के कप्तान डैरेन सैमी ने कहा है कि उनकी सर्वश्रेष्ठ टीम है जिसमें 15 मैच विनर्स हैं और वह किसी के खिलाफ भी जीत सकती है। भारत को 7 विकेट से हराने के बाद आत्मविश्वास से भरे हुए नजर आ रहे सैमी ने कल कहा कि हमें पता था कि भारत जैसी मजबूत टीम के खिलाफ हमें काफी मेहनत करनी होगी और यह मुश्किल मुकाबला होगा। लेकिन मैं पूरी टीम की तारीफ करना चाहता हूं जिन्होंने यह जीत दिलाई है।
 
उन्होंने कहा कि सभी कह रहे थे कि क्रिस गेल दबाव में थे इसलिए जल्द आउट हो गए। लेकिन मैं कहना चाहता हूं कि हमारी टीम में एक नहीं बल्कि 15 मैच विनर्स हैं। आज क्रिस की जगह चार्ल्स, सिमंस और रसेल ने यह जिम्मेदारी निभाई। वैस्टइंडीज अब फाइनल में खिताब के लिए इंग्लैंड से मुकाबला करेगी।  भारत से मिले 193 के बड़े लक्ष्य का आसानी से पीछा करने को लेकर कप्तान ने कहा कि मैं कहीं न कहीं यह जानता था कि भारत ने करीब 10 रन कम ही बनाए हैं। हमने जब गेल को खो दिया तब सिमंस ने शानदार पारी खेली। उन्होंने और जानसन चार्ल्स ने कमाल की पारियों से हमें जीत दिलाई।
 
सैमी ने कहा कि वह इस बात के लिए भी खुश हैं कि उन्होंने लगातार टॉस जीता। उन्होंने कहा कि मैं दुआ कर रहा था कि मैं टॉस जीत जाऊं। इस पिच पर टॉस की अहम भूमिका है और लगातार टॉस जीतने के लिए मैं अपनी तारीफ करूंगा। हम इस टूर्नामैंट में एक मिशन के तहत आए हैं और हमारी अंडर 19 टीम ने हमें सबसे अधिक प्रेरित किया है।  कैरेबियाई कप्तान ने इस बात पर भी खुशी जताई कि पुरूष टीम से पहले महिलाओं ने भी फाइनल में जगह बना ली है। सैमी ने कहा कि हमारे लिए यह खास दिन है। दिन के पहले मुकाबले में हमारी महिला टीम जीत गई। हमें ऐसा लग रहा है कि यही वह वैस्टइंडीज टीम है जो किसी के खिलाफ भी जीत सकती है। हमारी टीम कैरेबियाई टीमें इस समय फाइनल में हैं।