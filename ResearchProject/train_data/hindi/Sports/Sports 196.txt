जोहानसबर्ग: भारत में आईसीसी ट्वंटी 20 विश्वकप में टीम के निराशाजनक प्रदर्शन के बावजूद दक्षिण अफ्रीका के कप्तान फाफ डु प्लेसिस भविष्य में भी टीम की कमान संभाले रखना चाहते हैं। डुु प्लेसिस की टीम दक्षिण अफ्रीका तमाम उम्मीदों के साथ विश्वकप में खेलने आई थी लेकिन टूर्नामेंट में उनका सफर किसी बुरे दौर से कम नहीं रहा। ग्रुप चरण में उसे अफगानिस्तान और श्रीलंका के खिलाफ जीत हासिल हुई जबकि वेस्टइंडीज और इंग्लैंड के खिलाफ उसे हार का सामना करना पड़ा।   
 
 
प्लेसिस अपनी टीम के इस प्रदर्शन से निराश जरूर हैं लेकिन अभी भी वे टीम का नेतृत्व करना चाहते हैं। कप्तान ने कहा कि मुझे नहीं पता कि मैं अगले विश्वकप में खेल सकूंगा कि नहीं। मेरे कुछ बाल पक गए हैं और मुझे नहीं पता कि अगले 4 सालों में क्या होगा। अभी मैं 31 वर्ष का हूं और आसानी से ट्वंटी 20 क्रिकेट खेलना जारी रख सकता हूं। मैं कप्तानी का लुत्फ उठा रहा हूं और आगे भी टीम का नेतृत्व करना चाहता हूं।
 
 
 
उन्होंने कहा कि मुझे लगता है हमने टूर्नामेंट में छोटी-छोटी गलतियां की जो अंतत: हम पर भारी पड़ीं। हम टूर्नामेंट में और बेहतर खेल सकते थे। यह टूर्नामेंट हमारे लिए किसी बुरे दौर से कम नहीं था लेकिन हम वापसी करने में सक्षम हैं। उल्लेखनीय है हमें अपना अगला ट्वंटी 20 मुकाबला अगले वर्ष की शुरुआत में श्रीलंका के खिलाफ खेलना है।