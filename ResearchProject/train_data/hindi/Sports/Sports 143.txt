नई दिल्ली: भारत के स्टार बल्लेबाज विराट कोहली और टीम के सीनियर गेंदबाज आशीष नेहरा की एक फोटो सोशल मीडिया पर खूब वायरल हो रही है। आज से करीब 13 साल पहले इस फोटो में विराट कोहली को आशीष नेहरा अवार्ड देते नजर आ रहे हैं। इस फोटो का सच अब दुनिया के सामने आ गया है। एक मीडिया रिपोर्ट के अनुसार ये तस्वीर 2003 की है जब अंडर 16 के एक मैच में अच्छा प्रदर्शन करने के लिए आशीष नेहरा ने विराट कोहली को सम्मानित किया था। 

ये टूर्नामेंट दिल्ली के हरिनगर स्पोट्र्स कॉम्प्लेक्स में हुआ था और उस वक्त विराट कोहली सिर्फ 15 साल के थे। जबकि 1999 में टीम इंडिया का हिस्सा बने आशीष नेहरा उस दौर में अपने पैर जमाने की कोशिश कर रहे थे। 36 साल के आशीष नेहरा टीम इंडिया के सीनियर गेंदबाज हैं जिनकी वापसी 5 साल बाद टीम इंडिया में हुई है और दूसरी तरफ विराट कोहली टी-20 विश्व कप में नंबर एक बल्लेबाज हैं और टेस्ट में कप्तानी भी करते हैं। 