नई दिल्ली: करिश्माई बल्लेबाज विराट कोहली की नाबाद 82 रन की चमत्कारिक पारी से मेजबान भारत ने आस्ट्रेलिया को छह विकेट से पीटकर आईसीसी टी-20 विश्वकप क्रिकेट टूर्नामेंट के सेमीफाइनल में प्रवेश कर लिया जहां उसका मुकाबला वेस्टइंडीज से होगा। विराट की ऑस्ट्रेलिया के खिलाफ शानदार पारी को लेकर टीम इंडिया के तेज गेंदबाज आशीष नेहरा ने चौंकाने वाला खुलासा किया है। नेहरा ने कहा कि कोहली ने ऑस्ट्रेलिया के खिलाफ बल्लेबाजी के लिए उतरने से पहले डगआउट में कहा था कि टी-20 में 10 से 12 रनरेट के साथ चेज करना कोई बड़ी बात नहीं है, आप आराम से बैठो।  
 
नेहरा ने मैच के बाद कमेंटेटर्स से बातचीत में कहा- जब हमारे ओपनर्स लक्ष्य का पीछा कर रहे थे, तब विराट ने कहा था कि टी-20 में 10 से 12 रनरेट के साथ चेज करना कोई बड़ी बात नहीं है। जब अंतिम पांच ओवरों के दौरान डगआउट में कैसा माहौल था, यह पूछे जाने पर नेहरा ने कहा- मैं हरभजन के साथ बैठा हुआ था। हम दबाव महसूस कर रहे थे, क्योंकि काफी रन चाहिए थे। लेकिन फिर हमने सोचा कि जब तक क्रीज पर विराट हैं तो कुछ भी हो सकता है। उन्होंने कहा कि इसके बाद कोहली को कई काबिलेतारीफ शॉट्‍स लगाएं जिससे भारत को जीत मिली। 