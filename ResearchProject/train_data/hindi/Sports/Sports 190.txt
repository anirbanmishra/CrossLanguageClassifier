नई दिल्ली:  ओपनर जैसन रॉय के 78 रन की विस्फोटक अर्धशतकीय पारी की बदौलत इंग्लैंड ने न्यूजीलैंड के अपराजेय अभियान को बुधवार को सेमीफाइनल में सात विकेट की जीत के साथ थामते हुए आईसीसी टी-20 विश्वकप टूर्नामेंट के फाइनल में प्रवेश कर लिया।  
 
न्यूजीलैंड ने हालांकि आठ विकेट पर 153 रन का चुनौतीपूर्ण स्कोर बनाया लेकिन रॉय की मात्र 44 गेंदों पर 11 चौकों और दो छक्कों से सजी 78 रन की पारी की बदौलत इंग्लैंड ने 17.1 ओवर में तीन विकेट पर 159 रन बनाकर मैच को एकतरफा बना दिया।   
 
इंग्लैंड की टीम 2009 के बाद दूसरी बार विश्वकप के फाइनल में पहुंची है और उसका तीन अप्रैल को कोलकाता के ईडन गार्डन में होने वाले फाइनल में गुरुवार को मेजबान भारत और वेस्टइंडीज के बीच दूसरे सेमीफाइनल के विजेता से मुकाबला होगा।