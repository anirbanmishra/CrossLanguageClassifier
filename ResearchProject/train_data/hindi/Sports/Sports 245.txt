नई दिल्ली: के‘चेाकर्स’कहे जाने वाले दक्षिण अफ्रीका ने अपने स्पिनरों के शानदार प्रदर्शन और ओपनर हाशिम अमला (नाबाद 56) के बेहतरीन अर्धशतक से श्रीलंका को ग्रुप-एक के महत्वहीन मुकाबले में सोमवार को आठ विकेट से पराजित कर आईसीसी टी-20 विश्वकप से विजयी विदाई ली।   
दक्षिण अफ्रीका और श्रीलंका की टीमें इस मुकाबले से पहले ही सेमीफाइनल की होड़ से बाहर हो चुकी थीं और परिणाम के लिहाका से इस मैच का कोई महत्व नहीं रह गया था। अब सिर्फ देखना यह था कि कौन सी टीम विश्वकप से विजयी विदाई लेती है और इस मामले में चोकर्स दक्षिण अफ्रीका ने फिरोजशाह कोटला मैदान में लगभग 17 हजार दर्शकों के समक्ष बाजी मार ली।  
दक्षिण अफ्रीका ने श्रीलंका को 19.3 ओवर में 120 रन पर ढेर करने के बाद 17.4 ओवर में दो विकेट पर 122 रन बनाकर आसान जीत हासिल कर ली। एबी डीविलियर्स ने विजयी छक्का मारा जो स्टेडियम से बाहर जा गिरा। 