मोहाली: आस्ट्रेलियाई कप्तान स्टीवन स्मिथ ने विश्वकप मुकाबले में भारतीय बल्लेबाज विराट कोहली की नायाब पारी को सलाम करते हुए कहा कि यह एक जांबाज पारी थी जो यदा-कदा ही देखने को मिलती है।   
 
भारत के हाथों मिली हार के साथ सैमीफाइनल से बाहर हुई आस्ट्रेलियाई टीम के कप्तान स्मिथ ने मैच के बाद संवाददाताओं से कहा कि बेहद दबाव और विपरीत परिस्थितियों के पलों में खेली गई विराट की यह पारी वाकई एक जांबाज पारी थी। उन्होंने बल्लेबाजी के लिए कठिन विकेट पर पूरी ढृंढ़ता के साथ अपने खेल को आगे बढ़ाया और अपनी टीम को एक यादगार जीत दिला दी।
 
बल्लेबाज ने कहा कि मैच में शुरुआत से ही भारत के अहम विकेट निकालकर एक समय हम काफी बेहतर स्थिति में थे और यहां से हमें किसी भी सूरत में मैच नहीं गंवाना चाहिये था लेकिन विराट चट्टान की तरह एक छोर पर डटे रहे और उन्होंने मध्य के ओवरों में लाजवाब बल्लेबाजी की। स्मिथ ने कहा कि भारत के नजरिए से देखें तो उन्हें जीत के लिए एक ऐसी ही अविश्वसनीय पारी की जरुरत थी और विराट ने अपनी छवि के अनुरुप बल्लेबाजी कर अपनी टीम को सैमीफाइनल में पहुंचा दिया।
 
मास्टर ब्लास्टर सचिन तेंदुलकर से विराट की तुलना किए जाने के सवाल पर स्मिथ ने कहा कि मेरा मानना है कि दोनों अलग-अलग व्यक्तित्व हैं और दोनों की तुलना करना ठीक नहीं होगा। विराट अपार प्रतिभा के धनी हैं और उन्हें अभी अपने करियर में लंबी दूरी तय करनी है। वह आज के युवा खिलाड़यिों के लिये निश्चित रूप से प्रेरणास्रोत हैं। 