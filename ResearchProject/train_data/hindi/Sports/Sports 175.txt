मेलबर्न: आस्ट्रेलिया के पूर्व महान स्पिनर शेन वार्न ने आईसीसी विश्व टी20 के दौरान कई मौकों पर आरोन फिंच और जान हास्टिंग्स को अंतिम एकादश में जगह नहीं देने पर कोच डेरेन लीमैन और चयनकर्ता मार्क वा को निशाना बनाया है।  
 
वार्न ने ‘क्रिकेट.काम.एयू’ से कहा, ‘‘हमारा चयन गलत था..हमने जांचे परखे संयोजन के साथ टिके रहने की जगह काफी बदलाव किए।’’ उन्होंने कहा, ‘‘हमारी टीम में इतनी अधिक प्रतिभा और कौशल है इसलिए उन्होंने (चयनकर्ताओं) सोचा कि इससे कोई फर्क नहीं पड़ता कि संयोजन क्या है और हम अच्छा प्रदर्शन करेंगे।’’  
 
भारत ने मोहाली ने अपने अंतिम ग्रुप मैच में विराट कोहली की धमाकेदार पारी की बदौलत अंतिम आेवर में आस्ट्रेलिया को 6 विकेट से हराकर टूर्नामेंट से बाहर कर दिया। वार्न का मानना है कि आईसीसी रैंकिंग में दूसरे नंबर के बल्लेबाज आरोन फिंच और डेविड वार्नर पारी की शुरूआत करने के लिए बेहतर विकल्प थे।  फिंच ने पाकिस्तान और भारत के खिलाफ लीग मैच खेले लेकिन उन्हें न्यूजीलैंड और बांग्लादेश के खिलाफ टीम में जगह नहीं मिली और चयनकर्ताओं ने उनकी जगह शेन वाटसन और उस्मान ख्वाजा से पारी की शुरूआत कराई।  वार्न फिंच को बाहर करने के फैसले से सहमत नहीं है जिन्होंने वार्नर के साथ 12 टी20 और 24 एकदिवसीय मैचों में पारी की शुरूआत की है जिसमें पिछले साल घरेलू सरजमीं पर 50 आेवर के विश्व कप का फाइनल भी शामिल है जिससे आस्ट्रेलिया ने जीता था।