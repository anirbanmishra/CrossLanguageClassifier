मोहाली: टीम इंडिया के स्टार ऑलराउंडर युवराज सिंह के पिता पूर्व भारतीय टेस्ट खिलाड़ी योगराज सिंह ने अपने बेटे के चोटिल होने को निराशाजनक बताते हुए कहा कि युवराज चोट से उबरकर जल्द ही मैदान पर जोरदार वापसी करेंगे। आईसीसी टी-20 विश्वकप में शानदार बल्लेबाजी करने वाले अनुभवी युवराज को आस्ट्रेलिया के खिलाफ अंतिम ग्रुप चरण मुकाबले में टखने में चोट लग गयी थी और अब बचे हुए मैचों के लिए उनके स्थान पर मनीष पांडे को टीम में शामिल किया गया है।   
 
युवराज की चोट के बारे में योगराज ने कहा, मेरे बेटे ने पहले भी कैंसर जैसी घातक बीमारी से उबरकर क्रिकेट में अपनी जोरदार उपस्थिति कराई थी और यह तो मामूली सी चोट है। वह इस चोट से जल्द ही उबरकर मैदान पर वापसी करेंगे। उन्हें क्रिकेट से बेहद लगाव है और यह उन्हें जल्द ही फिट होने के लिए प्रेरित करेगा।  
 
वेस्टइंडीज के खिलाफ गुरुवार को होने वाले सेमीफाइनल के बारे में योगराज ने कहा, वेस्टइंडीज की बल्लेबाजी की धुरी उसके विस्फोटक बल्लेबाज क्रिस गेल के ही इर्द-गिर्द रहेगी और वह वाकई भारत के लिए सबसे बड़ा खतरा रहेंगे। भारतीय टीम को इसमें जीत के लिये उन पर अंकुश लगाना बेहद जरूरी है। हालांकि जहां तक टीम इंडिया की बात करें तो टीम के सभी खिलाड़ी अच्छी लय में हैं और सभी खिलाड़ी मैच जिताने में सक्षम हैं।