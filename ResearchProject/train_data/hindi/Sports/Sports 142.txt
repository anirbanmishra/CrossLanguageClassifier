कराची: पाकिस्तान क्रिकेट बोर्ड (पीसीबी) के चेयमैन शहरयार खान ने टीम के लगातार खराब प्रदर्शन के बाद खुद के इस्तीफे दिए जाने की खबरों का खंडन किया किया है।  एशिया कप और उसके बाद भारत में आईसीसी ट्वंटी-20 कप में पाकिस्तानी टीम के लचर प्रदर्शन के बाद ऐसी खबरें उठने लगीं थीं कि पीसीबी चेयरमैन टीम के अंदर चल रहे मतभेदों से बेहद खफा हैं और वे अपना पद छोड़ रहे हैं।   
 
82 वर्षीय शहरयार ने अपने इस्तीफे दिए जाने की अटकलों पर विराम देते हुए कहा कि इन खबरों में कोई सच्चाई नहीं है और उनका अभी अपना पद छोडऩे का कोई इरादा नहीं है। उन्होंने टीम के निराशाजनक प्रदर्शन पर निराशा जाहिर करते हुए कहा कि हम टीम के लगातार खराब प्रदर्शन के कारणों की तलाश कर रहे हैं और इस दिशा में काम कर रहे हैं कि कैसे इसमें सुधार किया जा सके। शहरयार इससे पहले 2003 से 2006 तक पीसीबी के चेयरमैन रह चुके हैं। 
 
उल्लेखनीय है कि एशिया कप और ट्वंटी-20 विश्वकप में बेहद खराब प्रदर्शन के बाद पाकिस्तानी टीम को तमाम आलोचनाओं का सामना करना पड़ रहा है।