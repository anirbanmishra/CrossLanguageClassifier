कोलकाता: भारत को सैमीफाइनल में हराकर आत्मविश्वास से भरी वैस्टइंडीज की टीम कल यहां आईसीसी विश्व टी20 में इंगलैंड के खिलाफ उतरेगी जो दोनों टीमों के ‘पावर हिटर’ बल्लेबाजों के बीच रोमांचक मुकाबला होने की उम्मीद है।  
 
देश के क्रिकेट बोर्ड के साथ वेतन भुगतान के कारण टूर्नामैंट के लिए आने से ही लगभग इनकार कर चुकी कैरेबियाई टीम ने भारत आने के बाद से शानदार प्रदर्शन किया है।  ग्रुप 4 के अंतिम मैच में हालांकि टीम अफगानिस्तान के खिलाफ उलटफेर का शिकार हो गई थी लेकिन इसके अलावा टीम का प्रदर्शन बेजोड़ रहा है।  दूसरी तरफ इंग्लैंड को महान भारतीय बल्लेबाज सचिन तेंदुलकर के अलावा किसी ने टूर्नामैंट से पहले खिताब का दावेदार नहीं बताया था।  
 
दोनों टीमों के बीच अधिक अंतर नहीं है और दोनों की नजरें विश्व टी20 खिताब दो बार जीतने वाली पहली टीम बनने पर टिकी है। इंग्लैंड ने 2010 में यह खिताब जीता था जबकि इसके दो साल बाद 2012 में वैस्टइंडीज चैम्पियन बना था।  ईडन गार्डन्स 1987 के बाद पहली बार विश्व कप फाइनल की मेजबानी करेगा। तब माइक गैटिंग की अगुआई वाली इंगलैंड की टीम को एकदिवसीय विश्व कप के फाइनल में आस्ट्रेलिया के खिलाफ सात रन से हार का सामना करना पड़ा था।  
 
अब 29 साल बाद इंगलैंड की टीम एक बार फिर इस मैदान पर विश्व टी20 फाइनल खेलेगी और गैटिंग के उस बदनाम रिवर्स स्विप के बुरे सपने से उबरने की कोशिश करेगी।  इंगलैंड ने वेस्टइंडीज के खिलाफ अब तक 4 मैच जीते हैं जबकि 9 मैच में उसे हार का सामना करना पड़ा लेकिन इयोन मोर्गन की धैर्यपूर्ण कप्तानी उसे मजबूत दावेदार बनाती है। 