कोलकाता: वेस्टइंडीज टीम की बल्लेबाजी की गहराई से चिंतित इंग्लैंड के कप्तान इयोन मोर्गन ने कहा है कि उनका फोकस कल टी20 विश्व कप के फाइनल में सिर्फ क्रिस गेल पर नहीं बल्कि पूरी कैरेबियाई टीम पर होगा। फाइनल के जरिए इंग्लैंड टीम सुपर 10 चरण में मिली हार का बदला चुकता करना चाहेगी जिसमें गेल के 11 छक्कों के दम पर लगाए गए नाबाद शतक की बदौलत वेस्टइंडीज ने जीत दर्ज की थी ।  
 
उसके बाद से गेल दो मैचों में सिर्फ नौ रन बना सके हैं। मोर्गन ने कहा कि भारत के खिलाफ सेमीफाइनल में लैंडल सिमंस की पारी से साबित हो गया कि वेस्टइंडीज टीम सिर्फ गेल पर निर्भर है। मोर्गन ने कहा ,‘‘ ग्रुप चरण में उनके खिलाफ खेलने से पहले हमें पता था कि वेस्टइंडीज टीम सिर्फ क्रिस गेल पर निर्भर नहीं है । यह अहम है कि आप सिर्फ एक या दो खिलाडिय़ों पर फोकस नहीं करे । 
 
कोई भी खिलाड़ी आपकी परेशानी का सबब बन सकता है और सेमीफाइनल में भारत ने इसका अनुभव किया। सभी ने लैंडल सिमंस की पारी देखी ।’’ उन्होंने कहा ,‘‘ हमारे सेमीफाइनल मैच से पहले भी काफी हाइप थी और अब फाइनल तो फाइनल है। हमें सही सोच के साथ उतरना होगा और रणनीति पर अमल करना होगा ।’’ 