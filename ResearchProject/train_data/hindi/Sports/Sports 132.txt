बार्सीलोना: क्रिस्टियानो रोनाल्डो के गोल की मदद से 10 खिलाडिय़ों के साथ खेल रहे रीयाल मैड्रिड ने पिछडऩे के बाद वापसी करते हुए यहां बार्सीलोना को 2-1 से हराकर 39 मैच के उसके अजेय अभियान पर रोक लगा दी।  
 
गेरार्ड पिक ने हैडर के जरिए बार्सीलोना को बढ़त दिलाई लेकिन करीम बेनजेमा ने मैड्रिड को बराबरी दिला दी।  मैड्रिड के कप्तान सर्जियो रामोस को इसके बाद उनके करियर का 21वां लाल कार्ड दिखाकर मैच से बाहर कर दिया गया जिससे टीम को बाकी मैच में 10 खिलाडिय़ों के साथ खेलना पड़ा।  मैच जब ड्रा की ओर बढ़ता दिख रहा था तब रोनाल्डो ने मैच खत्म होने से पांच मिनट पहले गोल दागकर मैड्रिड की जीत सुनिश्चित की। 
 
 इस जीत से तीसरे स्थान पर मौजूद मैड्रिड और बार्सीलोना के बीच सात अंक का अंतर रह गया है जबकि सात मैच खेले जाने बाकी हैं।  दूसरी तरफ एटलेटिको मैड्रिड ने रीयाल बेतिस को 5-1 से रौंदा जिससे उसके और शीर्ष पर मौजूद बार्सीलोना के बीच छह अंक का अंतर रह गया है।