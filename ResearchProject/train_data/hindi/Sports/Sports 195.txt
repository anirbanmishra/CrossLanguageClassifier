मुंबई: वैस्टइंडीज के कप्तान डेरेन सैमी को यह स्वीकार करने में कोई हिचकिचाहट नहीं है कि कल टी20 विश्व कप क्रिकेट के सैमीफाइनल में भारत का पलड़ा भारी होगा लेकिन उन्होंने कहा कि इस बेमेल मुकाबले में उनकी टीम पर कोई दबाव नहीं होगा ।  सैमी ने कहा कि मुझे लगता है कि पलड़ा भारत के पक्ष में 80.20 है । यह बेमेल मुकाबला लग रहा है लेकिन लोग भूल जाते हैं कि खरगोश और कछुए के मुकाबले में कछुआ जीता था।
 
उन्होंने कहा कि  हमने अभी तक अपना सर्वश्रेष्ठ प्रदर्शन नहीं किया है। हमारा जोर स्ट्राइक रोटेट करने पर है। यह स्पष्ट है कि हमारे खिलाड़ी बड़े शाट खेलते हैं। अभी तक हमने अच्छी गेंदबाजी की है और कुछ मौकों पर एक बल्लेबाज ने जिम्मेदारी उठाई है। सैमी ने स्वीकार किया कि कल के मैच में भारत के स्टार बल्लेबाज विराट कोहली का फार्म निर्णायक होगा लेकिन उन्होंने यह भी कहा कि उनके पास दुनिया का सर्वश्रेष्ठ टी20 क्रिकेटर क्रिस गेल है।  
 
उन्होंने कहा कि आपने कभी क्रिस गेल के बारे में सुना है। विराट का प्रदर्शन बेहतरीन रहा है लेकिन मैंने इससे पहले भी प्रेस कांफ्रेंस में कहा है कि हम अपने प्रदर्शन पर फोकस कर सकते हैं । यह बेहद रोचक मैच होगा जिसमें वैस्टइंडीज के 15 खिलाड़ियों के सामने भारत के 78000 प्लस अरबों समर्थक होंगे। उन्होंने कहा कि यह कठिन चुनौती है और हमें पता है कि भारत को उसकी धरती पर हराना कठिन है लेकिन मेरा फोकस इस पर है कि हम सर्वश्रेष्ठ प्रदर्शन कैसे कर सकते हैं।