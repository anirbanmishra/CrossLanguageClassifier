मियामी: मियामी ओपन टैनिस टूर्नामैंट में मंगलवार को अप्रत्याशित उलटफेर में देखने को मिला जिसमें विश्व की शीर्ष महिला खिलाड़ी अमरीका की सेरेना विलियम्स, तीसरी सीड पोलैंड की एग्निज्स्का रदवांस्का तथा पुरुषों में दूसरी सीड ब्रिटेन के एंडी मरे अपने अपने मुकाबले हारकर टूर्नामैंट से बाहर हो गए हैं।   
 
वर्ष के पहले ग्रैंड स्लैम आस्ट्रेलियन ओपन के खिताबी मुकाबले और फिर इंडियन वेल्स में हारने वाली शीर्ष वरीय सेरेना के लिए यह टूर्नामैंट भी चौंकाने वाला रहा और चौथे राउंड में रूस की स्वेत्लाना कुजनेत्सोवा ने उन्हें 6-7, 6-1, 6-2 से हराकर बाहर कर दिया। 8 बार की मियामी ओपन चैंपियन सेरेना की वर्ष 2012 के बाद से इस टूर्नामेंट में यह पहली हार है।  
 
 21 बार की ग्रैंड स्लैम चैंपियन 34 वर्षीय सेरेना ने हार के बाद कहा कि मुझसे जितना बेहतर हो सकता था मैंने किया, मैं अपने सारे मुकाबले नहीं जीत सकती हूं। विपक्षी खिलाड़ी मेरे खिलाफ कोर्ट में ऐसे खेलते हैं जैसे पहले कभी कॅरियर में टेनिस ही ना खेली हो। मुझे हर मैच में अपना 300 प्रतिशत देना पड़ता है। मैं शारीरिक तौर पर पूरी तरह फिट हूं लेकिन कोर्ट में मेरा मूवमेंट बेहतर नहीं रहा।
 
पिछले वर्ष अगस्त में सिनसिनाटी ओपन के बाद से एक भी खिताब नहीं जीत सकीं सेरेना ने 15वीं सीड कुजनेत्सोवा के खिलाफ 55 बेजां भूलें की और आठ डबल फाल्ट लगाए। पहले सेट में दमदार शुरुआत के बाद सेरेना अपनी लय खो बैठीं और अगले दोनों सेट हारकर टूर्नामेंट से बाहर हो गईं।  वहीं दूसरी सीड रदवांस्का भी 19वीं रैंकिंग की स्विटजरलैंड की टिमिया बासिनस्की के खिलाफ 6-2, 4-6, 2-6 से मुकाबला गंवा बैठी। क्वार्टरफाइनल में स्विस खिलाड़ी का सामना पांचवीं सीड रोमानिया की सिमोना हालेप से होगा जिन्होंने ब्रिटेन की हैदर वाटसन को 6-3, 6-4 से परास्त कर दिया।