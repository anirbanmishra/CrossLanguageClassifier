दुबई: कोच वकार युनूस के सार्वजनिक तौर पर माफी मांगने के एक दिन बाद पाकिस्तान के कप्तान शाहिद अफरीदी ने टी20 क्रिकेट विश्व कप में टीम के अपेक्षाओं पर खरे नहीं उतर पाने के कारण आज देशवासियों से माफी मांगी है ।  
 
अफरीदी ने अपने ट्विटर पेज पर वीडियो संदेश में कहा कि मैं इसकी परवाह नहीं करता कि लोग मेरे बारे में क्या कहते हैं लेकिन मैं पाकिस्तान की अवाम के प्रति जवाबदेह हूं। आज मैं शाहिद अफरीदी पाकिस्तान की अवाम से माफी मांगता हूं कि हम उन उम्मीदों पर खरे नहीं उतर सके जो आपने मुझसे और टीम से लगाई थी ।’’  अफरीदी इस समय दुबई में है और स्वदेश लौटने पर उनकी कप्तान छिनना तय है । वह अपने भविष्य पर भी कोई फैसला ले सकते हैं चूंकि पाकिस्तान क्रिकेट बोर्ड ने साफ तौर पर कहा है कि टीम में उनकी जगह की कोई गारंटी नहीं है । 
 
टी20 विश्व कप शुरू होने से पहले ही अफरीदी विवादों से घिर गए थे जब उन्होंने भारत में कहा था कि उन्हें और उनकी टीम को भारत में पाकिस्तान से ज्यादा प्यार मिलता है । पाकिस्तान 4 में से 3 ग्रुप मैच हारकर बाहर हो गया था। अफरीदी ने मोहाली में उनकी टीम का समर्थन करने के लिए कश्मीरियों को धन्यवाद देकर एक और विवाद को जन्म दिया था । बीसीसीआई सचिव अनुराग ठाकुर ने यह कहकर इसकी निंदा की थी कि क्रिकेटरों को राजनीतिक बयान देने से बचना चाहिए । 