किनान: विश्व चैम्पियनशिप के कांस्य पदक विजेता शिव थापा (56 किग्रा) आज एशियाई क्वालीफाइंग टूर्नामैंट के फाइनल में जगह बनाकर ओलंपिक के लिए क्वालीफाई करने वाले पहले भारतीय मुक्केबाज बने लेकिन स्टार महिला मुक्केबाज एमसी मैरीकोम (51 किग्रा) यहां अंतिम 4 में हार के साथ रियो के लिए क्वालीफाई नहीं कर पाई।  
 
अपने वजन वर्ग में शीर्ष वरीयता प्राप्त शिव ने सेमीफाइनल में 2013 विश्व चैम्पियनशिप के कांस्य पदक विजेता कजाखस्तान के कैरात येरालिएव को हराया। वह कल फाइनल में थाईलैंड के दूसरे वरीय चातचाई बुत्दी से भिड़ेंगे। आज की जीत के साथ 22 साल के शिव अपने दूसरी बार ओलंपिक में हिस्सा लेने का अधिकार हासिल किया है। 4 साल पहले वह लंदन ओलंपिक के लिए क्वालीफाई करने वाले सबसे युवा मुक्केबाज थे। 
 
शिव ने कहा, ‘‘मैं यह उपलब्धि हासिल करने के बाद भगवान का शुक्रिया अदा करना चाहता हूं। मैंने इस बाउट के लिए कड़ी मेहनत की थी। यह मेरे लिए सबसे महत्वपूर्ण बाउट थी। इसलिए मैं पूरी तरह से थक गया हूं और साथ ही राहत भी महसूस कर रहा हूं।’’  उन्होंने कहा, ‘‘मेरे पास आराम करने और उबरने के लिए काफी कम समय है क्योंकि फाइनल कल ही है। मैं इस बार ओलंपिक पदक जीतकर उम्मीदों पर खरा उतरना चाहता हूंं।’’ 