 पूर्वोत्तर भारत की विविधता और रंगारंग संस्कृति की झलक के साथ आतिशबाजी के बीच मंगलवार को यहां 12वें दक्षिण एशियाई खेलों (सैग) का समापन हुआ। केंद्रीय खेल मंत्री सर्वानंद सोनोवाल ने यहां इंदिरा गांधी एथलेटिक्स स्टेडियम में खेलों के संपन्न होने की घोषणा की जिससे गुवाहाटी और शिलांग की संयुक्त मेजबानी में आठ दक्षेश देशों के बीच 12 दिन चली इस बहु खेल प्रतियोगिता का औपचारिक अंत हुआ। यह इस क्षेत्र की सबसे बड़ी खेल प्रतियोगिता भी है।