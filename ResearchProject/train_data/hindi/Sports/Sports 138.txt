नई दिल्ली: भारत के नंबर एक बल्लेबाज विराट कोहली ट्विटर के जरिए अपने सभी प्रशंसकों का धन्यवाद दिया जिन्होंने आईसीसी विश्व टी20 में टीम के अभियान के दौरान उसका समर्थन किया। भारतीय टीम सैमीफाइनल में वैस्टइंडीज के खिलाफ हार के साथ प्रतियोगिता से बाहर हो गई।  कोहली ने ट्वीट किया, ‘‘यादगार टूर्नामेंट के लिए धन्यवाद। हमारा समर्थन करने और हौसलाअफजाई करने के लिए सभी को धन्यवाद।’’
 
आईसीसी ट्वंटी-20 विश्वकप में अपनी लाजवाब बल्लेबाजी से मंत्रमुग्ध कर देने वाले टीम इंडिया के स्टार खिलाड़ी विराट कोहली ने कहा है कि टीम अपनी गलतियों से लगातार सीख रही है और इसमें सकारात्मक ढंग से सुधार कर रही है।  विश्वकप में टीम इंडिया भले ही वैस्टइंडीज के खिलाफ सैमीफाइनल में हार के साथ खिताबी दौड़ से बाहर हो गई हो लेकिन विराट के लिए यह टूर्नामैंट सुनहरी यादों के साथ समाप्त हुआ। टीम इंडिया की रीढ़ बन चुके विराट ने टूर्नामैंट में 3 अर्धशतक समेत 273 रन बनाए थे और अकेले दम पर भारत को सैमीफाइनल तक पहुंचाया था । 
 
विराट सैमीफाइनल में मिली हार से निराश जरूर दिखे लेकिन उन्होंने कहा है कि टीम अपनी गलतियों में लगातार सुधार कर रही है। उन्होंने इंस्टाग्राम और ट्विटर पर दिए अपने संदेश में कहा कि टूर्नामैंट हमारे लिए अच्छे और बुरे अनुभवों के साथ समाप्त हुआ। हमने इसमें कुछ अच्छी जीतें हासिल कीं और कुछ में हार का सामना करना पड़ा लेकिन हमारे लिए यह सकारात्मक बात यह रही कि हमने मैच दर मैच अपने प्रदर्शन में सुधार किया। उन्होंने कहा कि खिताब के इतने पास पहुंचकर खाली हाथ वापस लौटना बेहद निराशाजनक है लेकिन जिंदगी यहीं खत्म नहीं हो जाती। हम अपनी पिछली गलतियों से सबक लेकर लगातार सुधार कर रहे हैं और मुझे पूरी उम्मीद है कि आगे के टूर्नामैंटों में हम एक बार फिर जोरदार वापसी करेंगे।
 
भारतीय उपकप्तान ने कहा कि जीत हार तो खेल का हिस्सा हैं। एक टीम जीतती है तो दूसरी हारती है लेकिन सबसे अहम है कि हमने खेल का पूरा लुत्फ उठाया। मैच के दौरान प्रशंसकों का अपार स्नेह और समर्थन मिला जो हमारे लिए किसी उपलब्धि से कम नहीं है। उल्लेखनीय है कि विश्वकप के बाद इंडियन प्रीमियर लीग (आईपीएल) का नौवां सत्र 9 अप्रैल से शुरू हो रहा है और विराट लीग की रॉयल चैलेंजर्स बेंगलुरु के कप्तान हैं। 