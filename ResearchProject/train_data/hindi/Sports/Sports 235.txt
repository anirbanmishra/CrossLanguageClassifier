कराची: सिंध उच्च न्यायालय ने प्रतिबंधित लेग स्पिनर दानिश कनेरिया पर स्पाट फिक्सिंग के लिए लगाए गए जुर्माने के संदर्भ में उनके बैंक खातों की जानकारी मांगी है।  
 
इंग्लैंड एवं वेल्स क्रिकेट बोर्ड (ईसीबी) ने 2012-14 के बीच स्पाट फिक्सिंग की सुनवाई में हुए खर्चे की वसूली के लिए याचिका दायर की थी जिस पर सुनवाई करते हुए उच्च न्यायालय ने कनेरिया के खातों की जानकारी मांगी है।  ईसीबी कनेरिया पर लगे 249000 पौंड के जुर्माने को वसूलने के लिए इस 35 वर्षीय खिलाड़ी की संपत्ति जब्त कराना चाहता है।  न्यायमूर्ति मोहम्मद जुनैद गफ्फार की अगुआई वाली उच्च न्यायालय की पीठ ने हबीब बैंक लिमिटेड को निर्देश दिया है कि वह अगली सुनवाई में कनेरिया के खातों की जानकारी दे। 
 
ईसीबी ने पिछले साल अगस्त में सिंध उच्च न्यायालय में एक स्थानीय वकील के जरिए याचिका दायर करके इस लेग स्पिनर पर लगे जुर्माने और लागत की वसूली की मांग की थी। कनेरिया पर 2012 से आजीवन प्रतिबंध लगा है।