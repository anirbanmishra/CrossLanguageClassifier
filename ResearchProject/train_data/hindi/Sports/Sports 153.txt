मुंबई: भारत भले ही सेमीफाइनल में वेस्टइंडीज से हारकर विश्व टी20 से बाहर हो गया लेकिन सचिन तेंदुलकर सहित क्रिकेट समुदाय ने मेजबान टीम के प्रभावशाली प्रदर्शन की तारीफ की और खिलाडिय़ों से निराश नहीं होने की अपील की।  भारत कल रात वेस्टइंडीज से हार गयी थी जिससे प्रशंसकों को गहरा झटका लगा जो उम्मीद कर रहे थे महेंद्र सिंह धोनी की अगुवाई वाली टीम दूसरी बार ट्राफी जीतने मंे सफल रहेगी। 

किक्रेट के भगवान कहे जाने वाले सचिन भारत के मैच हारने के बाद ट्वीट किया कि ‘‘भाग्य ने साथ नहीं दिया साथियो। यह अच्छा मैच था और अच्छी तरह से मुकाबला किया। वेस्टइंडीज और इंग्लैंड को फाइनल के लिए शुभकामनाएं। ’’ भारतीय स्पिनर प्रज्ञान आेझा ने भी टीम की प्रशंसा की। उन्होंने ट्वीट किया, ‘‘भारतीय क्रिकेट टीम पर गर्व है, यह मायने नहीं रखता कि क्या हुआ। बहुत अच्छा खेले। आपने शुरू से ही बहुत अच्छा प्रयास किया। ’’ 

आस्ट्रेलिया के पूर्व तेज गेंदबाज ग्लेन मैकग्रा ने कहा कि उन्होंने वानखेड़े में भारत बनाम वेस्टइंडीज जैसा मैच नहीं देखा। उन्होंने ट्वीट किया, ‘‘क्या शानदार मैच था। मैंने इस तरह का मैच कभी नहीं देखा। वेस्टइंडीज को आज रात के जश्न से उबरने के लिए अगले दो दिन मिलेंगे। ’’ इंग्लैंड के पूर्व कप्तान माइकल वान ने ट्वीट किया, ‘‘परिणाम को भूल जाआे। यह क्रिकेट का बेहतरीन मैच था। दो शानदार टीमें, शानदार पिच, बेजोड़ दर्शक। ’’ 