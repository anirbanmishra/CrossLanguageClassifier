कराची: टी20 विश्व कप में टीम के शर्मनाक प्रदर्शन के लिए कोच वकार युनूस की सार्वजनिक माफी से असंतुष्ट पूर्व कप्तान रमीज राजा और मोहम्मद युसूफ ने कहा है कि यह माफी काफी देर से मांगी गई और नाकाफी है। पूर्व तेज गेंदबाज शोएब अख्तर ने कहा कि वकार ने जिस तरह मीडिया के सामने माफी मांगी, उससे वह काफी आहत हैं।  
 
 
शोएब ने जियो न्यूज से कहा कि वकार हमारे महान खिलाडिय़ों में से एक है और उसे इस तरह माफी मांगते देखना दुखद था। मुझे नहीं लगता कि किसी एक के माफी मांगने से कुछ बदलेगा। पाकिस्तान क्रिकेट को ढर्रे पर लाने के लिए काफी प्रयास करने होंगे। रमीज ने इसी चैनल पर कहा कि अतीत में भी कई लोगों को नतीजे नहीं दे पाने के बावजूद माफ किया गया है। उन्होंने कहा कि कोई भी आलोचना का सामना करने या खुद इस्तीफा देने के लिए तैयार नहीं है। यदि टीम अच्छे नतीजे देती तो हालात दीगर होते। दुखद बात यह है कि प्रदर्शन या मानसिकता में कोई बदलाव नहीं है। अब बदलाव का समय है।
 
 
 
युसूफ ने कहा कि अब वकार के माफी मांगने का कोई तुक नहीं है। उन्होंने कहा कि वह हमारे महान खिलाडिय़ों में से है और उसे जूनियर टीम देना बेहतर होगा जैसे कि राहुल द्रविड़ भारत के जूनियर खिलाडिय़ों के साथ काम कर रहे हैं। मुझे यकीन है कि वह अच्छे नतीजे और खिलाड़ी देंगे।