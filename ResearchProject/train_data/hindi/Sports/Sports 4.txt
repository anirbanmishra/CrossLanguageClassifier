हेली मैथ्यूज के करियर के पहले अर्धशतक और कप्तान स्टेफनी टेलर के साथ उनकी पहले विकेट की रिकार्ड शतकीय साझेदारी से वेस्टइंडीज ने रविवार को यहां फाइनल में तीन बार के गत चैम्पियन आस्ट्रेलिया को आठ विकेट से हराकर पहली बार आईसीसी महिला विश्व टी20 का खिताब जीता। मैथ्यूज ने 45 गेंद में छह चौकों और तीन छक्कों की मदद से 66 रन की पारी खेलने के अलावा कप्तान टेलर (59) के साथ पहले विकेट के लिए 120 रन जोड़े जिससे पहली बार फाइनल में पहुंचे वेस्टइंडीज ने आस्ट्रेलिया के चुनौतीपूर्ण लक्ष्य को बौना साबित करते हुए 19.3 ओवर में दो विकेट पर 149 रन बनाकर जीत दर्ज की। टेलर ने 57 गेंद का सामना करते हुए छह चौके मारे।