नई दिल्ली: आईसीसी ट्वंटी 20 विश्वकप से पहले ही बाहर हो चुकी श्रीलंकाई टीम के लिए यह टूर्नामेंट बेहद खराब साबित हुआ है और दक्षिण अफ्रीका के खिलाफ टूर्नामैंट के अंतिम मैच में ऑलआउट होकर टीम के दामन पर एक और अनचाहा बदनुमा दाग लग गया। 
 
दक्षिण अफ्रीका और श्रीलंका के बीच नई दिल्ली के फिरोजशाह कोटला मैदान पर सोमवार को सुपर-10 राउंड के ग्रुप एक का अंतिम मैच खेला गया। मुकाबले में दक्षिण अफ्रीका ने श्रीलंका को 19.3 ओवर में 120 रन पर ढेर करने के बाद 17.4 ओवर में दो विकेट पर 122 रन बनाकर आसान जीत हासिल कर ली। 
 
श्रीलंका की टीम मौजूदा टूर्नामैंट में ऑलआउट होने वाली पहली टीम बन गई हैं। उल्लेखनीय है कि टूर्नामैंट के क्वालिफायर मुकाबलों में भी कोई टीम ऑलआउट नहीं हुई।  गौरतलब है कि कुमार संगकारा और महेला जयवर्धने के संन्यास लेने के बाद अनुभवहीन हो चुकी श्रीलंकाई टीम का हालिया प्रदर्शन बेहद खराब रहा है। एशिया कप के बाद ट्वंटी 20 विश्वकप में भी टीम के खराब प्रदर्शन के बाद श्रीलंकाई मीडिया में टीम की जमकर आलोचना हो रही है। 