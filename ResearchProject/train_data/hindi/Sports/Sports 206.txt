नई दिल्ली: दक्षिण अफ्रीकी कप्तान फाफ डु प्लेसिस पर श्रीलंका के खिलाफ अपनी टीम के आईसीसी विश्व टी20 में अंतिम लीग मैच के दौरान आईसीसी आचार संहिता के उल्लघंन के लिए मैच फीस का 50 प्रतिशत जुर्माना लगाया गया। डु प्लेसिस को खिलाड़ियों और खिलाड़ी सहयोगी स्टाफ के लिए आईसीसी आचार संहिता की धारा 2.1.5 के उल्लघंन का दोषी पाया गया जो अंतरराष्ट्रीय मैच के दौरान अंपायर के फैसले के प्रति असहमति जताने से संबंधित है।
 
ऐसा 12 महीने में दूसरी बार है जब डु प्लेसिस को इसी लेवल ए के उल्लघंन का दोषी पाया गया। अक्तूबर 2015 में डु प्लेसिस पर चेन्नई में भारत के खिलाफ चौथे एक दिवसीय अंतरराष्ट्रीय मैच के दौरान धारा 2.1.5 के उल्लघंन के लिए 15 प्रतिशत फीस का जुर्माना लगाया गया था। अगर डु प्लेसिस को पहले उल्लघंन पिछले साल अक्तूबर के बाद 12 महीने के अंदर फिर से धारा 2.1.5 के उल्लघंन का दोषी पाया जाता है तो यह उनका तीसरा उल्लघंन होगा जिससे वह निलंबित हो जाएंगे।
 
यह घटना कल दक्षिण अफ्रीका के 13वें ओवर में हुई जब डु प्लेसिस को पगबाधा आउट किया गया, उन्होंने इस फैसले के प्रति विरोध जताया और क्रीज पर थोड़े समय के लिए रूके रहे और फिर मैदान छोड़कर गए तो अपने बल्ले को देखते हुए अपना सिर हिला रहे थे।
 
मैच के बाद डु प्लेसिस ने अपराध स्वीकार कर लिया और आईसीसी मैच रैफरी जेफ क्रो द्वारा प्रस्तावित जुर्माना स्वीकार कर लिया। इसलिए अधिकारिक सुनवाई की जरूरत नहीं पड़ी। उन पर यह आरोप मैदानी अंपायर एस रवि और रॉड टकर, तीसरे अंपायर पॉल रेफेल और चौथे अधिकारी क्रिस गाफाने ने लगाया।