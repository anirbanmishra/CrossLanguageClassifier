नई दिल्ली: भारतीय क्रिकेट कंट्रोल बोर्ड (बीसीसीआई) सचिव अनुराग ठाकुर ने कहा कि रवि शास्त्री का बतौर टीम निदेशक करार खत्म हो चुका है लेकिन सचिन तेंडुलकर, वीवीएस लक्ष्मण और सौरव गांगुली की क्रिकेट सलाहकार समिति (सीएसी) अगर उचित मानती है तो उनके कार्यकाल को आगे बढ़ाया जा सकता है।  पूर्व दिग्गज भारतीय क्रिकेटर शास्त्री का बीसीसीआई के साथ ट्वंटी-20 विश्व कप के आखिर तक का करार था और वैस्टइंडीज के हाथों टीम इंडिया की सैमीफाइनल में हार के साथ ही उनका करार खत्म हो गया।  
 
ठाकुर ने कहा कि शास्त्री का बतौर निदेशक करार खत्म हो गया है। हम अब टीम के लिए पूर्णकालिक कोच चाहते हैं और सीएसी इस पर फैसला लेगी। टीम के लिए पूर्णकालिक कोच और टीम निदेशक दोनों पद नहीं हो सकते अत: शास्त्री के करार का भी नवीनीकरण हो सकता है। शास्त्री के बारे में उन्होंने कहा कि यह पूरी तरह से समिति का फैसला होगा लेकिन इस बात की पूरी संभावना है कि यह पद पूर्णकालिक कोच का ही होगा। समिति को इस पद के लिए संभावित उम्मीदवारों के नाम तय करने के लिए कहा गया है। समिति की बैठक 3 अप्रैल के बाद होगी। यह आइपीएल शुरू होने से पहले भी हो सकता है।
 
उल्लेखनीय है कि शास्त्री ने 2014 में टीम निदेशक की जिम्मेदारी संभाली थी। उनके कार्यकाल में भारतीय टीम ने इंगलैंड में वनडे सीरीज जीती, आस्ट्रेलिया में टेस्ट सीरीज गंवाई। हालांकि टीम वनडे विश्व कप के सैमीफाइनल में पहुंची और आस्ट्रेलिया को उसी की धरती में ट्वंटी-20 सीरीज में 3-0 से हराया था। इसके अलावा टीम ट्वंटी-20 विश्व रैंकिंग में नंबर वन भी बनी। 