नई दिल्ली: इंग्लैंड और आस्ट्रेलिया की महिला टीमों की कप्तान चाहती हैं कि बिग बैश लीग की तरह बीसीसीआई को महिलाओं के लिए भी इंडियन प्रीमियर लीग की शुरूआत करनी चाहिए। क्रिकेट आस्ट्रेलिया ने पिछले साल महिलाओं के लिए बिग बैश लीग शुरू किया था जबकि इंग्लैंड बोर्ड इन गर्मियों में महिला सुपर लीग का आयोजन करेगा।  
 
 
इंग्लैंड की कप्तान चार्लोट एडवर्ड्स  ने कहा कि हम निश्चित तौर पर महिलाओं के लिए आईपीएल चाहती हैं। हमारा मानना है कि भारतीय खिलाडिय़ों को सुपर लीग और बिग बैश लीग में खेलना चाहिए। यह हमारे खेल के लिए अच्छा होगा। आपने देखा कि आईपीएल में पुरूषों के खेल में कितनी महत्वपूर्ण भूमिका निभाई है। यदि महिला क्रिकेट में एेसा होता है तो यह शानदार होगा। 
 
 
 
आस्ट्रेलिया की कप्तान मेग लैनिंग ने भी कहा कि महिला क्रिकेट सही दिशा में आगे बढ़ रहा है और अब बीसीसीआई को आईपीएल लेकर आना चाहिए। उन्होंने कहा कि महिला क्रिकेट के लिए सुपर लीग एक और शानदार कदम है। लड़कियां इसमें खेलने की इच्छुक हैं। बिग बैश खेल के बहुत अच्छा है और आईपीएल तो शानदार होगा। भारतीय महिला टीम ने पिछले कुछ वर्षों में अच्छी प्रगति की है। 
