सलामी बल्लेबाज रोहित शर्मा ने अपने पसंदीदा मैदान ईडन गार्डन्स पर एक और बेहतरीन पारी खेली और भारत ने गुरुवार को अभ्यास क्रिकेट मैच में वेस्टइंडीज को 45 रन से हराकर विश्व टी20 चैंपियनशिप के लिये अपनी पुख्ता तैयारियों का शानदार सबूत पेश किया।  रोहित ने 57 गेंदों पर नौ चौकों और सात छक्कों की मदद से नाबाद 98 रन बनाये। उन्होंने इसी मैदान पर वनडे में 264 रन का विश्व रिकार्ड बनाया है। इस सलामी बल्लेबाज ने युवराज सिंह (20 गेंदों पर 31 रन) के साथ तीसरे विकेट के लिये केवल 7.4 ओवर में 89 रन की साझेदारी की। 