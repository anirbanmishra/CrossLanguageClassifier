मुंबई: विश्व टी20 से टीम के बाहर होने से निराश भारतीय कप्तान महेंद्र सिंह धोनी ने रविचंद्रन अश्विन और हार्दिक पंड्या की दो नोबाल और आेस को कल यहां सेमीफाइनल में वेस्टइंडीज के हाथों हार के लिए मुख्य कारण बताया। साथ ही उन्होंने अपनी गलती मानी। धोनी ने वानखेड़े स्टेडियम में मैच के बाद कहा, ‘‘आपको पता होगा कि यह मैच आधे घंटे पहले शुरू हुआ था। टॉस गंवाना भारी पड़ा। इसलिए जब उन्होंने बल्लेबाजी शुरू की तो पहले कुछ आेवर तो अच्छे थे लेकिन इसके बाद काफी आेस पड़ी जिसका मतलब था कि स्पिनर उस तरह से गेंदबाजी नहीं कर सकते थे जैसा वे करना चाहते हैं।’’ 

उन्होंने कहा, ‘‘गेंद बल्ले पर अच्छी तरह से आ रही थी और गेंद गीली हो गई, इसलिए यह पहली पारी और दूसरी पारी के बीच अंतर रहा। पिच से स्पिनरों को कुछ मदद मिल रही थी जब भारत बल्लेबाजी कर रहा था तो गेंद पर ग्रिप बन रही थी लेकिन दूसरी पारी में स्पिनरों के लिये गेंदबाजी करना आसान नहीं था। पहली पारी में 190 रन बनाना मुश्किल था।’’ 

धोनी ने कहा, ‘‘मैं केवल दो नोबाल से निराश हुआ। इसके अलावा हमने अपनी तरफ से सर्वश्रेष्ठ प्रयास किए और यदि परिस्थितियां स्पिनरों के अनुकूल नहीं थी तो हमारे पास जो भी संसाधन थे हमने उनका सर्वश्रेष्ठ उपयोग किया। यदि आप नोबाल करते हो और उस पर विकेट हासिल कर लेते हो तो फिर किसी को दोष नहीं दिया जा सकता है क्योंकि नोबाल पर एक बेहतरीन कैच लपका गया था। इससे बल्लेबाज को फ्री हिट और लय हासिल करने का मौका मिल जाता है। इसलिए मेरा मानना है कि जिन अवसरों पर नोबाल की गयी वे मैच के काफी महत्वपूर्ण क्षण थे।’’ 