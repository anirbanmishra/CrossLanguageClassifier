कराची: आलोचनाओं का शिकार पाकिस्तान के मुख्य कोच वकार यूनिस ने हाल की कुछ श्रृंखलाओं में राष्ट्रीय क्रिकेट टीम के प्रदर्शन पर अपनी रिपोर्ट पाकिस्तान क्रिकेट बोर्ड के अध्यक्ष शहरयार खान को सौंप दी। सूत्रों के अनुसार वकार ने टीम के खिलाडिय़ों पर काफी कड़ी रिपोर्ट दी है।  
 
 
एक सूत्र ने पीटीआई को बताया कि वकार ने टीम के खिलाडिय़ों पर कड़ी रिपोर्ट दी है और कहा है कि अधिकांश खिलाड़ी कोच की रणनीति को अमलीजामा पहनाने में नाकाम रहे। उन्होंने कहा कि वकार ने विशिष्ट रूप से कहा है कि कुछ खिलाड़ी कड़ी मेहनत करने या कोचिंग स्टाफ के सुझावों को लागू करके उन्हें सहयोग देने के इच्छुक नहीं थे। सूत्र ने कहा कि कोच साथ ही शाहिद अफरीदी की कप्तानी से भी खुश नहीं थे।  
 
 
 
उन्होंने कहा कि वकार ने शाहिद अफरीदी के कप्तानी कौशल और उनके कुछ फैसलों पर भी सवाल उठाया है। कुल मिलाकर मुख्य कोच स्पष्ट तौर पर खिलाडिय़ों से खुश नहीं हैं। पीसीबी प्रमुख ने यह रिपोर्ट तथ्य अन्वेषण समिति को सौंप दी है जिसका गठन एशिया कप और विश्व टी20 के अलावा इंग्लैंड और न्यूजीलैंड के खिलाफ पूर्व की श्रृंखलाओं में टीम के लचर प्रदर्शन की जांच के लिए किया गया है। 