नई दिल्ली : विश्व ट्वेंटी20 में अभी तक अपनी शानदार पारियों के दम पर भारतीय क्रिकेटर विराट कोहली आज आईसीसी रैंकिंग में शीर्ष स्थान हासिल करने वाले बल्लेबाज बन गए जबकि भारत टीम सूची में शीर्ष स्थान पर बरकरार है।   
 
कोहली ने चार मैचों में 132 से ज्यादा के स्ट्राइक रेट से 184 रन बनाए हैं और उनका औसत 2 का है। आईसीसी के बयान के अनुसार वह टूर्नामैंट से पहले आरोन फिंच से 24 अंक पीछे थे लेकिन अब उन्होंने इस आस्ट्रेलियाई खिलाड़ी पर 68 अंक की बढ़त बना ली है।  गेंदबाजों की सूची में वेस्टइंडीज के सैमुअल बद्री ने भारतीय आफ स्पिनर रविचंद्रन अश्विन को पछाड़कर शीर्ष स्थान पर वापसी की है। बद्री ने अभी तक चार मैचों में 6 विकेट चटकाए हैं जबकि अश्विन इतने ही मैचों में 4 विकेट से तीसरे स्थान पर खिसक गए हैं। 
 
शीर्ष 5 में से 4 टीमें आईसीसी विश्व टी20 के सैमीफाइनल में खेलेंगी जो बुधवार और गुरूवार को क्रमश: दिल्ली और मुंबई में खेले जाएंगे।   नंबर एक रैंकिंग पर काबिज भारतीय टीम मुंबई में गुरूवार को तीसरी रैंकिंग की टीम वैस्टइंडीज से भिड़ेगी जबकि दिल्ली में बुधवार को पहले सैमीफाइनल में दूसरी रैंकिंग की न्यूजीलैंड का सामना पांचवीं रैंकिंग की इंग्लैंड से होगा।