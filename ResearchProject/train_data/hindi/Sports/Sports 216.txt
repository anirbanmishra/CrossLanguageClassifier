जालंधर (धवन): ऑस्ट्रेलिया के खिलाफ धुआंधार बल्लेबाजी करके भारत को सैमीफाइनल में पहुंचाने वाले भारतीय बल्लेबाज विराट कोहली ने जिस बल्ले से रनों के अंबार लगाए, उसकी रिपेयर एक रात पहले ही जालंधर के भार्गव कैम्प स्थित जोंटी स्पोर्ट्स में हुई थी।जोंटी स्पोर्ट्स के सुनील भगत जोंटी ने बल्ले की रिपेयर पर एक रात में 7 घंटे काम किया और मैच से पहले बल्ले को मोहाली पहुंचाया गया।
 
दरअसल पाकिस्तान के खिलाफ खेलते समय विराट कोहली के बल्ले का हैंडल हिल गया था विराट इस बल्ले को अपने लिए लक्की मान रहे थे लिहाजा उन्होंने नया बल्ला लेने की बजाए पुराने बल्ले का हैंडल ठीक करने की जिम्मेदारी टीम के सदस्य अपने दोस्त हरभजन सिंह को दी।  हरभजन सिंह ने जालंधर में जोंटी स्पोर्ट्स से सम्पर्क साधा और बल्ले को रातो-रात रिपेयर करने को कहा। सुनील भगत ने  इंगलैंड से आयातित इंगलिश विल्लो नामक लकड़ी का प्रयोग करके नया हैंडल बल्ले पर लगाया, जिसका प्रयोग विराट ने ऑस्ट्रेलिया के खिलाफ किया।
 
भगत ने कहा कि उन्होंने बल्ले की मुरम्मत करके उसे भज्जी के जालंधर स्थित आवास पर पहुंचा दिया था, जहां से यह बल्ला चंडीगढ़ भेजा गया। उन्होंने बताया कि विराट ने मैच खत्म होने पर विशेष रूप से उनका आभार जताया। यह संदेश हरभजन की मार्फत उनके पास पहुंचा। ऑस्ट्रेलिया के खिलाफ विराट की धुआंधार बल्लेबाजी से सुनील भगत भी काफी खुश नजर आए। सुनील ने कहा कि उन्हें खुशी है कि जिस बल्ले पर उन्होंने इतनी मेहनत की वह बल्ला भारत की जीत में अहम भूमिका में रहा।
 
सुनील भगत ने कहा कि वह रोजाना बल्ले बनाने और रिपेयर करने का काम करते हैं लेकिन इस रिपेयर ने उन्हें मानसिक संतुष्टि भी दी। जोंटी स्पोर्ट्स द्वारा बनाए जाने वाले बल्ले, ग्लब्स का प्रयोग इस समय भारतीय कप्तान महेन्द्र सिंह धोनी, गेंदबाज हरभजन सिंह तथा रोहित शर्मा भी कर रहे हैं। कम्पनी में क्रिकेट का सामान विशेष रूप से इंगलैंड से आयातित लकड़ी से करते हैं क्योंकि वह अपेक्षाकृत नरम होती है तथा कश्मीरी विल्लो सख्त होती है, जिससे बल्लेबाजी करने में मुश्किलें आती हैं। 