पाकिस्तान क्रिकेट बोर्ड (पीसीबी) के अध्यक्ष शहरयार खान ने एशिया कप और विश्व टी20 में राष्ट्रीय टीम के लचर प्रदर्शन के कारण इस्तीफा देने की संभावना से इनकार कर दिया। इस तरह की अटकलें थी कि बोर्ड की गोपनीय रिपोर्ट और अन्य खबरों के लीक होने से परेशान शहरयार ने इस्तीफा देने का फैसला किया है लेकिन उन्होंने शुक्रवार को लाहौर में मीडिया से कहा कि उनका इस्तीफा देने का कोई इरादा नहीं है। उल्लेखनीय है कि टी20 वर्ल्ड कप 2016 में मिली करारी हार से पाकिस्तान क्रिकेट जगत में घमासान मचा हुआ है।