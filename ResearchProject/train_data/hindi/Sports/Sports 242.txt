मुंबई: भारत और वेस्टइंडीज के बीच गुरुवार को होने वाली ट्वंटी 20 विश्वकप सैमीफाइनल की जंग से पहले बॉलीवुड और क्रिकेट की दुनिया के‘शहंशाहों’अमिताभ बच्चन और क्रिस गेल ने मुलाकात कर दमदार पार्टी की।   
 
बॉलीवुड के महानायक अमिताभ बच्चन ने ट्विटर पर क्रिस गेल के साथ तस्वीर साझा करते हुए दो सितारों के बीच मुलाकात की जानकारी दी। अमिताभ ने कहा कि क्रिस गेल मेरे निमंत्रण पर घर आए। मुझे नहीं पता था कि वह मेरे प्रशंसक हैं। मैने उन्हें पूरा सम्मान दिया और तहजीब दिखाई। उम्मीद है कि वह गुरुवार को मैच में इस सम्मान को वापिस लौटा देंगे। मुलाकात के दौरान अमिताभ ने क्रिस गेल को अपनी एक किताब भी भेंट की। वहीं वेस्टइंडीज के विस्फोटक बल्लेबाज ने अमिताभ को‘लीजेन्ड’बताते हुए कहा कि अमिताभ वास्तव में एक लीजेन्ड हैं। घर पर निमंत्रित करने और शानदार आतिथ्य के लिए अमिताभ का धन्यवाद। किताब के लिए भी आपका धन्यवाद। वह चाहते हैं कि मैं सैमीफाइनल में 100 रन बनाऊं लेकिन भारत जीते। मगर मैं 100 रनों के बजाय टीम को जिताना चाहूंगा।
 
गेल ट्वंटी 20 विश्वकप में शतक जडऩे वाले एकमात्र खिलाड़ी हैं और यह शतक भी उन्होंने मुंबई के वानखेड़े स्टेडियम में ही जड़ा था। गुरुवार को भारत और वैस्टइंडीज की टीमें अंतिम चार के मुकाबले में आमने सामने होंगी।