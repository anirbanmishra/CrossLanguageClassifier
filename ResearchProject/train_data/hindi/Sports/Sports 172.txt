एम्सटर्डम: पिछले सप्ताह कैंसर के खिलाफ जिंदगी की जंग हारने विश्व फुटबाल इतिहास के महानतम खिलाडिय़ों में शुमार नीदरलैंड के जोहान क्रफ के निधन पर दुनियाभर के दिग्गज फुटबालरों ने शोक व्यक्त किया है। महान फुटबालर ब्राजील के पेले ने क्रफ के निधन पर शोक जताते हुए कहा जोहान क्रफ एक महान खिलाड़ी और कोच थे। विश्व फुटबाल परिवार में उनका महत्वपूर्ण स्थान है। हमने एक महान आदमी को खो दिया।अर्जेंटीना के पूर्व दिग्गज फुटबालर मैराडोना ने कहा आप हमेशा हमारे दिलों में रहेंगे, हम आपको कभी नहीं भुला पाएंगे।

वहीं वर्तमान में दुनिया के सर्वश्रेष्ठ फुटबालर लियोनल मैसी ने कहा कि एक और लीजेंड खिलाड़ी हमें छोड़ गया। ब्राजील के स्टार स्ट्राइकर नेमार ने भी अपनी संवेदना जाहिर करते हुए कहा Þ क्रफ का जाना हमारे लिए अपूर्णीय क्षति है। फुटबाल समुदाय सदैव आपको याद रखेगा। उल्लेखनीय है कि अपने करियर के दौरान खिलाड़ी के रूप में तीन बार यूरोपियन प्लेयर आफ द ईयर का पुरस्कार जीत चुके क्रफ बतौर कोच वह एजेक्स को तीन बार और बार्सिलोना क्लब को एक बार यूरोपियन चैंपियनशिप का खिताब दिला चुके थे। वह पिछले लगभग एक वर्ष से भी अधिक समय से कैंसर से जूझ रहे थे और 68 वर्ष की आयु में उनका निधन हो गया। 