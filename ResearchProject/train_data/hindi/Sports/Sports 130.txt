मियामी: जबरदस्त फार्म में चल रहीं 13वीं वरीयता प्राप्त बेलारूस की विक्टोरिया अजारेंका ने मियामी ओपन टेनिस टूर्नामैंट के फाइनल मुकाबले में रुस की स्वेतलाना कुजनेत्सोवा को लगातार सेटों में हराते हुए खिताब अपनी झोली में डाल लिया।   
 
26 वर्षीय अजारेंका ने 80 मिनट तक चले मुकाबले में कुजनेत्सोवा को 6-3, 6-2 से मात दे दी। अजारेंका ने तीसरी बार मियामी खिताब पर कब्जा जमाया है, इससे पहले वह 2009 और 2010 में भी यह खिताब अपने नाम कर चुकी हैं। अजारेंका ने अपने जबर्दस्त बैकहैंड ग्राउंडस्ट्रोक शॉट की बदौलत विपक्षी खिलाड़ी की चुनौती ध्वस्त करते हुए कॅरियर का 20वां खिताब झोली में डाला।   
 
दो सप्ताह पहले ही इंडियन वेल्स खिताब जीतने वाली 26 वर्षीय अजारेंका ने शानदार प्रदर्शन बरकरार रखते हुए मियामी ओपन भी अपने नाम कर लिया। अजारेंका एक ही सत्र में इंडियन वेल्स और मियामी ओपन जीतने वाली विश्व की तीसरी खिलाड़ी बन गई हैं, इससे पहले स्टेफी ग्राफ (1994, 1996) और किम क्लिस्टर्स (2005) यह कारनामा कर चुकीह हैं।  जीत के बाद अजारेंका ने कहा कि इस उपलब्धि के बारे में मुझे क्वार्टरफाइनल राउंड के दौरान ही पता लग गया था जिससे मुझे अधिक प्रेरणा मिली। मैंने पूरे महीने अपने खेल में निरंतरता का प्रदर्शन किया और खुशी है कि मुझे इसका परिणाम भी सकारात्मक ही मिला। मैं भविष्य के बारे में कुछ भी नहीं सोच रही बल्कि पूरा ध्यान वर्तमान पर ही लगा रखा है। 