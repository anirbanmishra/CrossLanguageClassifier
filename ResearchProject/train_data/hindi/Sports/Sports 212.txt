न्यूजीलैंड के सामने इंगलैंड की चुनौती
 
नई दिल्ली: आई.सी.सी. ट्वंटी-20 विश्वकप में भले ही न्यूजीलैंड खिताब की प्रबल दावेदारों के तौर पर न उतरी हो लेकिन ग्रुप ऑफ डैथ कहे जा रहे ग्रुप-2 में सभी मुकाबले जीतकर अपराजय रही कीवी टीम सैमीफाइनल में सबसे पहले पहुंची और अब खिताबी मुकाबले से एक कदम की दूरी पर उसे पूर्व चैम्पियन इंगलैंड की चुनौती का सामना करना होगा। दिल्ली के फिरोजशाह कोटला मैदान पर होने वाले पहले सैमीफाइनल में ग्रुप-2 में पहले स्थान पर रही टीम न्यूजीलैंड और ग्रुप-1 की दूसरे स्थान पर रही टीम इंगलैंड के बीच मुकाबला खेला जाएगा जहां कीवी टीम की कोशिश अपने ग्रुप चरण के प्रदर्शन को दोहराने की होगी। विश्वकप में न्यूजीलैंड एकमात्र ऐसी टीम है जिसने अपने सभी चारों मैच जीते हैं और फिलहाल सबसे मजबूत नजर आ रही है।
 
गत वर्ष आई.सी.सी. वनडे विश्वकप की उपविजेता टीम रही न्यूजीलैंड ने ट्वंटी-20 प्रारूप में भी कभी विश्वकप खिताब नहीं जीता है जबकि इंगलैंड ने वर्ष 2010 में ऑस्ट्रेलिया को हराकर खिताब पर कब्जा किया था। इंगलैंड ने ग्रुप चरण में 4 में से 3 मैच जीते हैं और आखिरी मैच में श्रीलंका को 10 रन से हराकर सैमीफाइनल में प्रवेश किया है।
 
पिछले मैचों को देखें तो साफ हो जाता है कि मौजूदा कीवी टीम की जीत का सूत्र उसके बल्लेबाज और गेंदबाजों का संतुलित प्रदर्शन है। इस समय टीम की ताकत उसके 24 वर्षीय स्पिनर मिशेल सेंटनर को माना जा रहा है जिन्होंने हर मैच में अपने निरंतर प्रदर्शन और विकेट निकालने से टीम की जीत में भूमिका निभाई है। सेंटनर ने पिछले 4 मैचों में 5.73 के इकोनॉमी रेट और 9.55 के औसत से 9 विकेट लिए हैं। अन्य स्पिनर ईश सोढी दूसरे सफल गेंदबाज हैं जिन्होंने 4.97 के इकोनॉमी रेट से 8 विकेट लिए हैं।
 
इयोन मोर्गन की कप्तानी वाली इंगलिश टीम भले ही पहला मैच वैस्टइंडीज से 182 रन का मजबूत स्कोर बनाने के बावजूद हारी हो लेकिन अगले मैच में उसने दक्षिण अफ्रीका के 230 रन के लक्ष्य को भी बौना साबित कर दिया था। इंगलैंड के पास कमाल का बल्लेबाजी लाइनअप है और वह बड़े लक्ष्य का पीछा करने में सक्षम है जो उसकी ताकत भी है।
टीमें इस प्रकार हैंं:

न्यूजीलैंड : केन विलियम्सन (कप्तान), माॢटन गुप्टिल, हेनरी निकोल्स, ल्यूक रोंची, रोस टेलर, कोलिन मुनरो, मिशेल सेंटनर, नाथन मैक्कुलम, ग्रांट इलियट, मिशेल मैक्लेनाघन, टिम साऊथी, ट्रेंट बोल्ट, एडम मिल्ने, ईश सोढी और कोरी एंडरसन। 
 
इंगलैड : इयोन मोर्गन (कप्तान), जेसन रॉय, जेम्स विन्स, एलेक्स हेल्स, जो रूट, मोईन अली, जोस बटलर, बेन स्टोक्स, सैम, डेविड विली, लियाम प्लंकेट, रीस टोप्ले, क्रिस जोर्डन, आदिल राशिद, लियाम डासन।  