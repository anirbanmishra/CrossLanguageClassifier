बेंगलुरु: भारतीय हॉकी टीम के कप्तान सरदार सिंह ने अगले सप्ताह से मलेशिया में शुरु हो रहे 25वें सुल्तान अजलान शाह कप टूर्नामैंट की तैयारियों के लिए कहा है कि टीम को हमले करने के अधिक मौके बनाने की जरुरत है।  
 
बैंगलूर में भारतीय खेल प्राधिकरण (साई) केन्द्र में टीम के साथ अभ्यास में लगे कप्तान सरदार ने कहा, अगले कुछ महीनों में हमारा कार्यक्रम काफी व्यस्त है इसलिए हमें ऐसे खिलाड़ियों की जरुरत है जिनके कंधों पर जिम्मेदारी डाली जा सके। हमारी तैयारी का फोकस सुल्तान अजलान शाह कप है लेकिन हमारा ध्यान जून में होने वाली चैंपियंस ट्राफी पर भी बराबर लगा हुआ है।
 
अजलान शाह कप में भारत और मेजबान मलेशिया के अलावा गत चैंपियन न्यूजीलैंड, ओलंपिक कांस्य पदक विजेता आस्ट्रेलिया, पाकिस्तान, कनाडा और जापान की टीमें भाग लेंगी। मलेशिया के इपोह में 6 से 16 अप्रैल तक होने वाले वार्षिक सुल्तान अजलान शाह कप के बाद भारतीय टीम लंदन में दस से 17 जून तक होने वाली चैंपियंस ट्राफी की तैयारियों में जुट जाएगी। अगस्त में होने वाले रियो आलंपिक से पहले यह दोनों टूर्नामैंट महत्वपूर्ण साबित होंगे।   
 
अपनी कप्तानी में पिछले वर्ष कोरिया को हराते हुए भारत को अजलान शाह कप में तीसरा स्थान दिलाने वाले सरदार ने कहा कि सुल्तान अजलान शाह कप में हमारा रिकार्ड अच्छा रहा है। हमारा लक्ष्य पिछले वर्ष से भी बेहतर करना है जहां हमने कांस्य पदक जीता था। हमने न्यूजीलैंड और मलेशिया के खिलाफ करीबी मैचों को गंवा दिया था लेकिन इस बार हम स्वर्ण पदक जीतने का लक्ष्य लेकर टूर्नामैंट में जाएंगे।