मियामी:  विश्व के नंबर एक खिलाड़ी सर्बिया के नोवाक जोकोविच ने अपना विजय अभियान जारी रखते हुए मियामी ओपन के क्वार्टरफाइनल में प्रवेश कर लिया जबकि महिला वर्ग में 5वीं सीड सिमोना हालेप हारकर टूर्नामैंट से बाहर हो गईं। 5 बार के मियामी ओपन विजेता जोकोविच ने चौथे राउंड में आस्ट्रिया के डोमिनिक थिएम को 6-3, 6-4 से हराकर अंतिम 8 में स्थान पक्का कर लिया। वर्ष 2013 से मियामी ओपन में एक भी मुकाबला नहीं हारे जोकोविच का लक्ष्य इस बार भी ट्राफी अपनी झोली में डालकर दिग्गज खिलाड़ी आंद्रे आगासी के छह बार खिताब जीतने के रिकार्ड की बराबरी करना है।  
 
एक घंटे और 50 मिनट तक चले मुकाबले को अपने नाम करने के बाद जोकोविच ने कहा कि यह जीत सीधे सेटों में जरुर मिली लेकिन यह आसान बिल्कुल भी नहीं थी। डोमिनिक का शॉट बहुत जोरदार होता है, वह या तो शानदार फोरहैंड लगाते हैं या फिर गलती कर जाते हैं। महत्वपूर्ण मौकों पर मैंने बस उन्हें खेलते रहने के लिए मजबूर किया।
 
क्वार्टरफाइनल में जोकोविच का सामना चेक गणराज्य के थॉमस बेर्दिच से होगा। विश्व की सातवीं रैकिंग बेर्दिच ने दो घंटे 30 मिनट तक चले बेहद संघर्षपूर्ण मुकाबले में दसवीं सीड फ्रांस के रिचर्ड गास्के को 6-4, 3-6, 7-5 से हराया। अन्य मुकाबलों में केई निशिकोरी ने स्पेन के रॉबर्टो बटिस्टा को लगातार सेटों में 6-2, 6-4 से हराकर अगले दौर में प्रवेश कर लिया जहां उनका सामना फ्रांस के गाएल मोनफिल्स से होगा।
 
गाएल ने बुल्गारिया के ग्रिगोर दिमित्रोव को 6-7, 6-3, 6-3 से परास्त कर दिया।  वहीं 12वीं सीड कनाडा के मिलोस राओनिक ने बोस्निया के 6-0, 6-3 से हरा दिया। क्वार्टरफाइनल में उनकी जंग 24वीं सीड आस्ट्रेलिया के निक किर्गियोस से होगी जिन्होंने रुस के आंद्रे कुजनेत्सोव को 7-6, 6-3 से पीटकर अपना अभियान आगे बढ़ाया।