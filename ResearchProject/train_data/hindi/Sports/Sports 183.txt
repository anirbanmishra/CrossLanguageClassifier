मियामी: विश्व के नंबर एक खिलाड़ी सर्बिया के नोवाक जोकोविच तथा महिलाओं में तीसरी रैकिंग जर्मनी की एंजेलिक केर्बर ने अपना विजय अभियान जारी रखते हुए टेनिस के मियामी ओपन के सेमीफाइनल में प्रवेश कर लिया। 
 
5 बार के मियामी ओपन विजेता जोकोविच ने क्वार्टरफाइनल राउंड में सातवीं सीड चेक गणराज्य के थॉमस बेर्दिच को सीधे सेटों में 6-3, 6-3 से हराकर अंतिम चार में स्थान पक्का कर लिया। वर्ष 2013 से मियामी ओपन में एक भी मुकाबला नहीं हारे जोकोविच का लक्ष्य इस बार भी ट्राफी अपनी झोली में डालकर दिग्गज खिलाड़ी आंद्रे आगासी के छह बार खिताब जीतने के रिकार्ड की बराबरी करना है। 
 
मुकाबले को अपने नाम करने के बाद जोकोविच ने कहा कि यह जीत सीधे सेटों में जरुर मिली लेकिन यह आसान बिल्कुल भी नहीं थी। यह टूर्नामेंट के कुछ शानदार मैचों में से एक रहा। लगातार चल रही हवा के कारण कुछ मुश्किल जरुर हुई लेकिन मैंने स्थिति को संभाल लिया। दूसरे सेट के दौरान जोकोविच को पीठ में दर्द की वजह से उपचार भी लेना पड़ा फिर भी उन्होंने बेर्दिच को 35 बेजां भूलें करने पर मजबूर कर दिया।   वहीं 15वीं सीड बेल्जियम के डेविड गॉफिन ने फ्रांस के जाइल्स सिमोन को 3-6, 6-2, 6-1 से मात देकर अंतिम चार में प्रवेश कर लिया।  