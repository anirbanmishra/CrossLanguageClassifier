नई दिल्ली: भारत में चल रही विश्व टी20 चैंपियनशिप ने सेमीफाइनल मैचों से पहले पिछले साल आस्ट्रेलिया और न्यूजीलैंड में खेले गए विश्व कप के लीग चरण को ट्विटर की जंग में पीछे छोड़ दिया और हमेशा की तरह भारत-पाकिस्तान मैच बाकी सभी मैचों पर बाजी मारने में सफल रहा।  विश्व टी20 2016 में लीग चरण में 64 लाख ट्वीट किए गए जो किसी भी अंतरराष्ट्रीय क्रिकेट टूर्नामेंट का नया रिकार्ड है। इस तरह से वर्तमान टूर्नामेंट में विश्व कप 2015 के लीग चरण से चार लाख अधिक ट्वीट किये गए। गौरतलब है कि विश्व कप 50 आेवरों का था और उसके लीग चरण में विश्व टी20 से दस मैच अधिक खेले गये थे। 
 
यहां जारी विज्ञप्ति के अनुसार भारत और पाकिस्तान के बीच कोलकाता में खेला गया विश्व टी20 मैच के बारे में सर्वाधिक 11 लाख 20 हजार ट्वीट किये गये जो टी20 अंतरराष्ट्रीय में ट्वीट का नया रिकार्ड है। इस मैच को लेकर भारत और पाकिस्तान के बीच ही एशिया कप मैच से 67 प्रतिशत अधिक ट्वीट किए गए।  लीग चरण में उन मैचों को लेकर सबसे अधिक ट्वीट किए गए जिनमें भारतीय टीम शामिल थी। पाकिस्तान के खिलाफ मैच के अलावा भारत और आस्ट्रेलिया के बीच मोहाली में खेले गये मैच ट्वीट के मामले में दूसरे नंबर पर रहा। 
 
इसके बाद भारत, बांग्लादेश, भारत, वेस्टइंडीज और श्रीलंका, इंग्लैंड मैच का नंबर आता है। आस्ट्रेलिया के खिलाफ विराट कोहली ने विषम परिस्थितियों में भारत को रोमांचक जीत दिलाकर फाइनल में पहुंचाया। भारत की आस्ट्रेलिया पर छह विकेट से जीत को लेकर प्रति मिनट 16 हजार ट्वीट जबकि कोहली के 19वें आेवर में लगाए गए आखिरी चौके और भारत की पाकिस्तान की जीत पर लगभग 12 हजार ट्वीट प्रति मिनट किये गये। भारत की बांग्लादेश पर एक रन की जीत पर दस हजार ट्वीट प्रति मिनट किए गए।