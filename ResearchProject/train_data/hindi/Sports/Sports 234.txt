नई दिल्ली: आईसीसी ट्वंटी 20 विश्वकप में भले ही न्यूजीलैंड खिताब की प्रबल दावेदारों के तौर पर न उतरी हो लेकिन ग्रुप ऑफ डेथ कहे जा रहे ग्रुप दो में सभी मुकाबले जीतकर अपराजेय रही कीवी टीम सैमीफाइनल में सबसे पहले पहुंची और अब खिताबी मुकाबले से एक कदम की दूरी पर उसे पूर्व चैंपियन इंगलैंड की चुनौती का सामना करना होगा। 
 
दिल्ली के फिरोजशाह कोटला मैदान पर होने वाले पहले सैमीफाइनल में ग्रुप दो में पहले स्थान पर रही टीम न्यूजीलैंड और ग्रुप एक की दूसरे स्थान पर रही टीम इंगलैंड के बीच मुकाबला खेला जाएगा जहां कीवी टीम की कोशिश अपने ग्रुप चरण के प्रदर्शन को दोहराने की होगी। विश्वकप में न्यूजीलैंड एकमात्र ऐसी टीम है जिसने अपने सभी चारों मैच जीते हैं और फिलहाल सबसे मजबूत नकार आ रही है।  गत वर्ष आईसीसी वनडे विश्वकप की उपविजेता टीम रही न्यूजीलैंड ने ट्वंटी 20 प्रारूप में भी कभी विश्वकप खिताब नहीं जीता है जबकि इंगलैंड ने वर्ष 2010 में आस्ट्रेलिया को हराकर खिताब पर कब्जा किया था। 
 
इंगलैंड ने ग्रुप चरण में 4 में से 3 मैच जीते हैं और आखिरी मैच में श्रीलंका को 10 रन से हराकर सैमीफाइनल में प्रवेश किया है। न्यूजीलैंड ने पाकिस्तान के खिलाफ अपने तीसरे ग्रुप मैच में 22 रन की जीत के साथ ही सैमीफाइनल में प्रवेश कर लिया था जबकि बंगलादेश के साथ उसका चौथा मैच औपचारिकता भर था। न्यूजीलैंड ने सबसे चुनौतीपूर्ण अपने ग्रुप दो में वर्ष 2007 की चैंपियन भारत, वर्ष 2009 की चैंपियन पाकिस्तान, एशिया ट्वंटी 20 टूर्नामेंट की उपविजेता बंगलादेश और 5 बार की वनडे विश्वकप चैंपियन आस्ट्रेलिया जैसी दिग्गज टीमों को शिकस्त दी है।