सिडनी: बाएं हाथ के तेज गेंदबाज मिशेल स्टार्क को वैस्टइंडीज और दक्षिण अफ्रीका के खिलाफ जून में वैस्टइंडीज में होने वाली त्रिकोणीय एक दिवसीय क्रिकेट श्रृंखला के लिए आस्ट्रेलियाई एक दिवसीय क्रिकेट टीम में शामिल किया गया है। स्टार्क के पैर में नवंबर में न्यूजीलैंड के खिलाफ एडीलेड टेस्ट के दौरान फ्रेक्चर हो गया था लेकिन अब वह पूरी तरह फिट हैं । वह जोश हेजलवुड, नाथन कूल्टर नाइल और जान हेस्टिंग्स के साथ आस्ट्रेलियाई तेज आक्रमण की कमान संभालेंगे। 
 
आस्ट्रेलियाई चयन समिति के प्रमुख राड मार्श ने कहा ,‘‘मिशेल ने रिहैबिलिटेशन में अच्छी प्रगति की है । मेडिकल स्टाफ को यकीन है कि वह श्रृंखला के लिये फिट होगा।’’ आफ स्पिनर नाथन लियोन को भी फिर मौका दिया गया है जो एडम जाम्पा के साथ स्पिन गेंदबाजी का मोर्चा संभालेंगे ।  
 
आस्ट्रेलियाई टीम :स्टीवन स्मिथ (कप्तान), डेविड वार्नर, जार्ज बेली, नाथन कूल्टर नाइल, जेम्स फाकनेर, आरोन फिंच, जान हेस्टिंग्स, जोश हेजलवुड, ट्रेविस हेड, उस्मान ख्वाजा, नाथन लियोन, मिशेल मार्श, ग्लेन मैक्सवेल, मिशेल स्टार्क, मैथ्यू वेड, एडम जाम्पा ।  