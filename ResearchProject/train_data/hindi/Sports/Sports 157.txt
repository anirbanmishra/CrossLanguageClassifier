नई दिल्ली: दो बार की विश्व चैम्पियनशिप कांस्य पदक विजेता पी वी सिंधू ने थाईलैंड की बुसानन ओंगबुमरूंगफन को तीन गेम में हराकर योनेक्स सनराइज इंडिया ओपन सुपर सीरिज बैडमिंटन टूर्नामेंट के क्वार्टर फाइनल में प्रवेश कर लिया ।  सिंधू ने एक घंटे 16 मिनट तक चले मैच में बुसानन को 17 . 21, 21 . 19, 21 . 16 से मात दी ।  
 
भारत के मनु अत्री और बी सुमीत रेड्डी को चीनी ताइपै के चेन हुंग लिंग और चि लिन वांग ने 21 . 19, 21 . 12 से मात दी । जिष्णु सान्याल और शिवम शर्मा को चीनी ताइपै के ली शेंग मू और साइ चिया हसिन ने दूसरे पुरूष युगल मैच में 21 . 17, 21 . 15 से हराया ।  सिंधू ने कहा ,‘‘ यह करीबी मुकाबला था और शुरूआत में ही कठिन प्रतिद्वंद्वी मिलना अच्छा रहा । मैं लंबे समय बाद उसके खिलाफ खेल रही थी और मैने कई सहज गलतियां की । कुछ लाइन निर्णय गलत थे । मुझे जीत की खुशी है ।’’  
 
पहले मैच में सिंधू 11.9 से आगे थी जिसके बाद थाई प्रतिद्वंद्वी ने बढत बना ली । बुसानन ने 14.14 से बराबरी की और फिर 16.14 से बढत बना ली । सिंधू ने कुछ अच्छे शाट लगाकर 17.17 से बराबरी की लेकिन बुसानन ने 17.21 से पहला गेम जीत लिया ।   दूसरे गेम में सिंधू ने वापसी की और निर्णायक गेम में वह शुरूआत में 0. 4 से पीछे थी लेकिन लगातार छह अंक बनाकर 6.4 से बढत बना ली । बाद में उसकी बढत 10.7 की हो गई लेकिन बुसानन ने वापसी करके 11.10 से बढत बनाई । ब्रेक के बाद सिंधू ने 18.15 की बढत बनाई । सिंधू ने थाई खिलाड़ी की सहज गलती का फायदा उठाकर अगले दो अंक हासिल किए। 