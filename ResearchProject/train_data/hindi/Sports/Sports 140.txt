कोलकाता:  टीम इंडिया भले ही वैस्टइंडीज के हाथों आईसीसी ट्वंटी-20 विश्वकप के सैमीफाइनल में हारकर खिताबी मुकाबले से बाहर हो गई हो लेकिन आस्ट्रेलियाई महिला टीम की उपकप्तान एलेक्स ब्लैकवेल भारतीय कप्तान महेंद्र सिंह धोनी और स्टार बल्लेबाज विराट कोहली के खेल से काफी प्रभावित दिखीं। ब्लैकवेल ने कहा कि वह धोनी और विराट के खेल के प्रति सकारात्मक नजरिए और अंत तक न हारने के हौसले से बेहद प्रभावित हैं।
 
उन्होंने कहा कि दोनों भारतीय दिग्गजों ने विपरीत परिस्थतियों में जिस प्रकार की जीवटता दिखाई है वह किसी भी खिलाड़ी के लिए प्रेरणादायी है। धोनी और विराट ने पारी के बीच के ओवरों में बड़ी ही सुझ बूझ के साथ अपनी पारियों को आगे बढ़ाया और टीम को सैमीफाइनल तक पहुंचाया।
 
टीम की दिग्गज बल्लेबाज ब्लैकवेल ने कहा कि टीम इंडिया को भले ही सैमीफाइनल में हार का सामना करना पड़ा हो लेकिन इन दोनों खिलाड़ियों ने अपनी जिम्मेदारी बखूबी निभाई। उनका खेल वाकई काबिलेतारीफ है और इससे मुझे भी अच्छा खेलने की प्रेरणा मिली है। धोनी और विराट ने दिखा दिया कि जीत हासिल करने के लिए सिर्फ बड़े शाट ही नहीं बल्कि परिस्थतियों के हिसाब से बल्लेबाजी करना जरूरी होता है।