नई दिल्ली: आस्ट्रेलिया के पूर्व कप्तान इयान चैपल का मानना है कि महेंद्र सिंह धोनी ने विश्व टी20 में जिस तरह का प्रदर्शन किया उससे वह भारतीय कप्तान के रूप में अपना करियर आगे बढ़ा सकते हैं।  चैपल ने ईएसपीएनक्रिकइन्फो के कार्यक्रम ‘मैच डे’ में कहा, ‘‘मेरा मानना है कि वह टी20 में अच्छी फार्म में है। इसका मतलब एक खिलाड़ी और कप्तान के रूप में। वह टी20 में बहुत अच्छी कप्तानी कर रहा है। ’’
 
भारत कल सैमीफाइनल में वैस्टइंडीज से हारकर विश्व टी20 से बाहर हो गया। भारतीय गेंदबाजी अच्छी नहीं रही जिससे लेंडल सिमन्स ने नाबाद 82 रन की पारी खेलकर अपनी टीम को जीत दिलाई।  चैपल ने कहा कि भारत का दो विकेट पर 192 रन का स्कोर जीत के लिए पर्याप्त था। उन्होंने कहा, ‘‘मुझे लगता है कि इस स्कोर से खुश रहे होंगे। 190 से अधिक का कोई भी स्कोर या 1 ओवर में 8 से अधिक रन के लक्ष्य पर आपको लगता है कि आप जीत सकते हो। ’’ 
 
आस्ट्रेलिया के इस दिग्गज ने वानखेड़े स्टेडियम में रविंद्र जडेजा के प्रदर्शन की आलोचना की। उन्होंने कहा, ‘‘लगता है कि मददगार परिस्थितियों में उसका गेंदों पर नियंत्रण रहता है। जब मददगार परिस्थितियां नहीं होती हैं तो वह नियंत्रण खो बैठता है। ’’