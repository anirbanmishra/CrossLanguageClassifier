नई दिल्ली: गत चैंपियन और दूसरी सीड सायना नेहवाल के पास चीन की ली जुईरुई को हराने का शानदार मौका था लेकिन भारतीय खिलाड़ी ने निर्णायक मौकों पर गलतियां कीं और चीनी खिलाड़ी से शनिवार को तीन गेमों के कड़े संघर्ष में हारकर दो करोड़ रुपये की पुरस्कार राशि वाले योनेक्स सनराइज इंडिया ओपन सुपर सीरीज बैडमिंटन टूर्नामेंट से बाहर हो गई।  
 
सायना की हार के साथ ही टूर्नामेंट में भारतीय चुनौती समाप्त हो गई। सायना ने महिला एकल सेमीफाइनल में निर्णायक गेम में मजबूत बढ़त बना रखी थी और लग रहा था कि वह खिताबी मुकाबले में पहुंच जाएंगी। लेकिन जुईरूई ने शानदार वापसी करते हुये यह मुकाबला 22-20, 17-21, 21-19 से जीतकर फाइनल में जगह बना ली जहां वह खिताब के लिये चौथी वरीयता प्राप्त थाईलैंड की रत्चानोक इंतानोन से भिड़ेंगी। इंतानोन ने अन्य सेमीफाइनल में कोरिया की बेई यिओन जू को आसानी से 21-8 21-11 से पीट दिया। पुरुष एकल खिताब के लिये दूसरी सीड जापान के केेंतो मोमोता और पांचवी वरीयता प्राप्त डेनमार्क के विक्टर एक्सेलसन के बीच मुकाबला होगा। सभी फाइनल रविवार को खेले जाएंगे। 