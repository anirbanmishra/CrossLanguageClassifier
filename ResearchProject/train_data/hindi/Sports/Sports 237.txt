नई दिल्ली: विश्व टी20 में दक्षिण अफ्रीका के लचर प्रदर्शन पर कप्तान फाफ डु प्लेसिस ने कहा कि इंग्लैंड और वैस्टइंडीज के खिलाफ मैच में काफी अतिरिक्त रन देने जैसी छोटी गलतियों का बड़ा असर पड़ा और इस प्रतिष्ठित टूर्नामेंट से उनकी टीम को जल्द बाहर होना पड़ा।
 
खिताब के प्रबल दावेदारों में शामिल रहे दक्षिण अफ्रीका ने इंग्लैंड के खिलाफ 4 विकेट पर 229 रन बनाने के बाद 26 अतिरिक्त रन दिए जिसमें 20 वाइड शामिल रही और अंतत: टीम को हार का सामना करना पड़ा। वैस्टइंडीज के खिलाफ भी टीम 122 रन के स्कोर का बचाव नहीं कर पाई और 8 वाइड सहित 10 अतिरिक्त रन देने के कारण टीम अंतिम आेवर में मैच हार गई। डु प्लेसिस ने कहा कि टी20 क्रिकेट कभी कभी जुए की तरह होता है लेकिन कुछ चीजें एेसी हैं जिन्हें टीमें नियंत्रित कर सकती हैं।
 
श्रीलंका के खिलाफ कल रात अपने अंतिम मैच में 8 विकेट की जीत के बाद डु प्लेसिस ने कहा कि कभी कभी क्रिस गेल तूफानी पारी खेलकर आपको जीत दिला देता है। लेकिन एक चीज मैं कह सकता हूं कि अतिरिक्त रनों को लेकर हमारा प्रदर्शन खराब रहा। हर मैच में हमने विरोधी की तुलना में अधिक वाइड और नोबाल फेंकी और यह सामान्य चीजें हैं जिन्हें नियंत्रित किया जा सकता है।