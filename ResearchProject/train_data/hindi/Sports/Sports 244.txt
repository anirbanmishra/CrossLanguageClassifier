नई दिल्ली: वर्ष 2012 की लंदन ओलंपिक कांस्य पदक विजेता और पूर्व नंबर एक देश की स्टार शटलर सायना नेहवाल ने सोमवार को पद्म भूषण पुरस्कार से सम्मानित होने के बाद उम्मीद जताते हुए कहा कि वह देश को गौरवान्वित करने के प्रयास करती रहेंगी।  राष्ट्रपति प्रणब मुखर्जी ने यहां राष्ट्रपति भवन में सायना को पद्म भूषण तथा देश की शीर्ष महिला तीरंदाज दीपिका कुमारी को पद्म सम्मान से नवाजा। 
 
इस दौरान उप राष्ट्रपति हामिद अंसारी, प्रधानमंत्री नरेंद्र मोदी तथा पूर्व प्रधानमंत्री मनमोहन सिंह भी मौजूद थे। इसके अलावा मानव संसाधन विकास मंत्री स्मृति ईरानी, गुलाब नबी आजाद, थावरचंद गहलोत सहित गणमान्य भी यहां उपस्थित रहे। 26 वर्षीय सायना ने कहा कि वह देश का तीसरा सर्वाेच्च नागरिक सम्मान प्राप्त करने के बाद बेहद खुश हैं। उन्होंने कहा, यह एक बहुत बड़ा मौका है और मेरे लिए गर्व करने का मौका है। मैं बेहद खुश हूं। 
 
मेरे माता-पिता भी बहुत खुश हैं। हैदराबाद की सायना ने कहा, मैं भारत को गौरवान्वित करने के लिए अपने प्रयास निरंतर जारी रखूंगी। सायना महिला एकल में नंबर एक रैंकिंग तक पहुंचने वाली देश की पहली बैडमिंटन खिलाड़ी भी हैं। उन्हें इससे पहले वर्ष 2009 में अर्जुन अवार्ड, वर्ष 2010 में पद्म श्री तथा खेलों के सर्वोच्च पुरस्कार राजीव गांधी खेल रत्न अवार्ड से भी सम्मानित किया जा चुका है।