नई दिल्ली: पूर्व भारतीय कप्तान सुनील गावस्कर ने भारत के प्रत्येक मैच के बाद विराट कोहली के मैदानी प्रदर्शन से बालीवुड अभिनेत्री अनुष्का शर्मा पर तंज कसने वालों को लताड़ लगाते हुए उन्हें ‘हताशा का शिकार’ करार दिया है जिनके जीवन में प्यार नहीं है।  इससे पहले कोहली ने भी अनुष्का को सोशल मीडिया पर निशाना बनाने वालों को फटकार लगाते हुए कहा था कि जो उनके क्रिकेट करियर में किसी भी तरह की नकारात्मक चीज के लिए इस अभिनेत्री को जिम्मेदार ठहराते हैं उन्हें खुद पर शर्म आनी चाहिए।  
 
गावस्कर ने कहा, मैं सिर्फ इतना कह सकता हूं कि वे हताशा का शिकार हैं। मुझे उनके रिश्ते की स्थिति की जानकारी नहीं है, लेकिन वह प्यारी लड़की है और वे एक साथ शानदार लगते हैं। और जब वह भारतीय बल्लेबाजी के आधार के रूप में उभर रहा था तो उसने (अनुष्का) उसे काफी स्थिरता दी। उन्होंने स्वयं भी कहा है कि वह उनके जीवन और करियर में काफी सकारात्मक चीजें लेकर आई है। पूर्व भारतीय कप्तान गावस्कर का मानना है कि अनुष्का ने कोहली को एक व्यक्ति और क्रिकेटर के रूप में विकसित होने में मदद की है। 
