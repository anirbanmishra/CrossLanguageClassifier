मुंबई: वैस्टइंडीज क्रिकेट बोर्ड (डबल्यूआईसीबी) के अध्यक्ष डेव कैमरून ने सभी अनिश्चितताओं को दूर करते हुए सुनिश्चित किया कि भारतीय क्रिकेट टीम 4 टेस्ट मैचों के लिए वैस्टइंडीज का दौरा करेगी।  कैमरून ने कहा कि भारत के वैस्टइंडीज दौरे की तिथि अभी तय नहीं हुई है लेकिन यह सीरीज जुलाई-अगस्त में ही संपन्न होगी। अभी मैचों के आयोजन स्थल का फैसला नहीं हुआ है, जैसे ही इसके बारे में अंतिम फैसला कर लेंगे तभी सीरीज की तारीख भी सुनिश्चित हो जाएगी।   
 
वर्ष 2014 में वैस्टइंडीज टीम बोर्ड से विवाद के बाद भारत दौरा बीच में ही छोड़कर चली गई थी जिसके बाद बीसीसीआई ने वैस्टइंडीज के साथ द्विपक्षीय क्रिकेट संबंधों पर प्रतिबंध लगा दिया था। कैमरुन ने कहा कि बीसीसीआई और वैस्टइंडीज क्रिकेट बोर्ड के बीच रिश्ते बिल्कुल मधुर हैं और खटास जैसी कोई बात नहीं है। बीसीसीआई का नेतृत्व अब शशांक मनोहर के हाथों में चला गया है जो कि आईसीसी के भी अध्यक्ष हैं। 
 
उन्होंने कुछ परिवर्तन भी किए हैं और दोनों देशों के बोर्ड के बीच रिश्ते अच्छे चल रहे हैं।  उन्होंने कहा कि कैरेबियन प्रीमियर लीग (सीपीएल) के चौथे सत्र का आयोजन भी जून में शुरु होकर अगस्त के पहले सप्ताह तक होगा। आईपीएल का कार्यक्रम पहले से तय है और इसमें बदलाव संभव नहीं है। भारत दौरा और सीपीएल एक ही समय पर होगा जिससे हमारे साथ खिलाड़ियों के लिए भी स्थिति चुनौतीपूर्ण होगी। 