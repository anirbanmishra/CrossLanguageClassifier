मुंबई: विश्व क्रिकेट के दिग्गज खिलाड़ियों में शुमार आस्ट्रेलिया के पूर्व लेग स्पिनर शेन वार्न ने बतौर कोच भारतीय क्रिकेट टीम के साथ जुडऩे की इच्छा जताई है। वार्न ने शुक्रवार को यहां संवाददाताओं से कहा कि मैं टीम इंडिया के साथ काम करना पसंद करुंगा। मुझे लगता है कि भारत एक क्षमतावान और शानदार टीम है जिसके साथ काम करना शानदार होगा। दुनियाभर में करोड़ों लोग भारतीय टीम को पसंद करते हैं, ऐसे में आप पर बहुत दबाव होता है और एक गलती भी भारी पड़ सकती है। अगर मुझे मौका मिलेगा तो मैं इस बारे में सोचूंगा।  
 
 
वार्न ने कहा कि मैंने जिंदगी में किसी भी चीज को ना नहीं कहा है। मैं किसी भी चीज के लिए हमेशा खुला रहता हूं फिर चाहे वह कोचिंग ही क्यों ना हो। मैं निश्चित तौर पर क्रिकेट से जुड़ा रहना चाहता हूं। मुझे कमेन्ट्री पसंद है और अभी इसका पूरा लुत्फ उठा रहा हूं। अगर मुझे कोच पद का प्रस्ताव मिलता है तो मैं इस पर विचार करुंगा।