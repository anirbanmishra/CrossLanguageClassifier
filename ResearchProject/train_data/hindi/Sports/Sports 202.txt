मुंबई: खिताब की प्रबल दावेदार और मेजबान भारतीय क्रिकेट टीम पूरे जोश और आत्मविश्वास के साथ आईसीसी ट्वंटी 20 विश्वकप के सैमीफाइनल में पहुंची है और अब उसका लक्ष्य गुरूवार को वानखेड़े मैदान पर कैरेबियाई तूफान का रूख मोड़ टूर्नामैट के खिताबी मुकाबले में जगह बनाना है।  
 
टीम इंडिया और उसके सभी खिलाड़ी वैस्टइंडीज के खिलाफ मुकाबले से पहले मानसिक रूप से काफी मजबूत दिखाई दे रहे हैं और कप्तान महेंद्र सिंह धोनी के नेतृत्व में वर्ष 2007 की चैंपियन टीम एक बार फिर इतिहास रचने के लिए सही दिशा में बढ़ रही है। हालांकि इससे पहले उसके सामने वर्ष 2010 की चैंपियन वेस्टइंडीज की कड़ी चुनौती है जिसने बहुत ही सहज तरीके से अपने अभियान को आगे बढ़ाते हुये अंतिम चार में जगह बनाई है।  
 
विश्वकप की शुरूआत से पहले अपने बोर्ड के साथ वेतन विवाद के कारण जहां टीम के दिग्गज खिलाड़ी टूर्नामैंट में ही खेलने से ना-नूकूर कर रहे थे तो विश्वकप में आने के बाद उन्हीं खिलाड़ियों ने ऐसा प्रदर्शन किया कि सभी के छक्के छुड़ा दिए। आईपीएल में सबसे पसंदीदा माने जाने वाले कैरेबियाई खिलाड़ी और अपनी तूफानी पारियों के लिये मशहूर क्रिस गेल ने एक बार फिर अपने प्रदर्शन से भारतीयों का दिल छू लिया और भारत जैसी मजबूत टीम के खिलाफ वह अभी से बड़ी चुनौती माने जा रहे हैं।  हालांकि गेल चौके छक्कों के कितने ही बड़े बादशाह हों भारत अपने स्टार खिलाड़ी और अभूतपूर्व फार्म में चल रहे विराट कोहली की मौजूदगी से इतरा सकती है। विराट ने पाकिस्तान के खिलाफ अपनी नाबाद 55 और आस्ट्रेलिया के खिलाफ करो या मरो के मुकाबले में नाबाद 82 रन की पारी खेली और टीम इंडिया को अकेले दम पर सैमीफाइनल तक ले गए।  
 
ग्रुप चरण के चार मैचों में दो बार मैन आफ द मैच चुने गए विराट सैमीफाइनल में दुनिया के नंबर एक ट्वंटी 20 बल्लेबाज के रूप में उतर रहे हैं। वह टूर्नामैंट में अपने प्रदर्शन से इस बात को साबित कर चुके हैं कि फिलहाल दुनिया का कोई अन्य खिलाड़ी उनके आस पास नहीं टिकता है। विराट की मौजूदगी टीम इंडिया के लिए सबसे बड़ी ताकत है।  26 वर्षीय बल्लेबाज ने अब तक 23, नाबाद 55, 24 और नाबाद 82 रन की पारियां खेली हैं और वह टीम के सर्वश्रेष्ठ स्कोरर हैं। 